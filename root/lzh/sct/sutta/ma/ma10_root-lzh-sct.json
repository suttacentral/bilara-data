{
	"ma10:0.1" : "中阿含經 ",
	"ma10:0.2" : "（一〇）漏盡經 ",
	"ma10:1.1" : "我聞如是： ",
	"ma10:1.2" : "一時，佛遊拘樓痩，在劍磨瑟曇拘樓都邑。 ",
	"ma10:2.1" : "爾時世尊告諸比丘： ",
	"ma10:2.2" : "「以知以見故諸漏得盡，非不知非不見也。 ",
	"ma10:2.3" : "云何以知以見故諸漏得盡耶。 ",
	"ma10:3.1" : "「有正思惟，不正思惟。 ",
	"ma10:3.2" : "若不正思惟者未生欲漏而生，已生便増廣。 ",
	"ma10:3.3" : "未生有漏，無明漏而生，已生便増廣。 ",
	"ma10:4.1" : "「若正思惟者未生欲漏而不生，已生便滅。 ",
	"ma10:4.2" : "未生有漏，無明漏而不生，已生便滅。 ",
	"ma10:5.1" : "「然，凡夫愚人不得聞正法，不値眞知識，不知聖法。 ",
	"ma10:5.2" : "不調御聖法，不知如眞法。 ",
	"ma10:6.1" : "「不正思惟者未生欲漏而生，已生便増廣。 ",
	"ma10:6.2" : "未生有漏，無明漏而生，已生便増廣。 ",
	"ma10:7.1" : "「正思惟者未生欲漏而不生，已生便滅。 ",
	"ma10:7.2" : "未生有漏，無明漏而不生，已生便滅。 ",
	"ma10:8.1" : "「不知如眞法故，不應念法而念，應念法而不念。 ",
	"ma10:8.2" : "以不應念法而念，應念法而不念故，未生欲漏而生，已生便増廣。 ",
	"ma10:8.3" : "未生有漏，無明漏而生，已生便増廣。 ",
	"ma10:9.1" : "「多聞聖弟子得聞正法，値眞知識。 ",
	"ma10:9.2" : "調御聖法，知如眞法。 ",
	"ma10:10.1" : "「不正思惟者未生欲漏而生，已生便増廣。 ",
	"ma10:10.2" : "未生有漏，無明漏而生，已生便増廣。 ",
	"ma10:11.1" : "「正思惟者未生欲漏而不生，已生便滅。 ",
	"ma10:11.2" : "未生有漏，無明漏而不生，已生便滅。 ",
	"ma10:12.1" : "「知如眞法已，不應念法不念，應念法便念。 ",
	"ma10:12.2" : "以不應念法不念，應念法便念故，未生欲漏而不生，已生便滅。 ",
	"ma10:12.3" : "未生有漏，無明漏而不生，已生便滅也。 ",
	"ma10:13.1" : "「有七斷漏，煩惱，憂慼法。 ",
	"ma10:13.2" : "云何爲七。 ",
	"ma10:13.3" : "有漏從見斷，有漏從護斷，有漏從離斷，有漏從用斷，有漏從忍斷，有漏從除斷，有漏從思惟斷。 ",
	"ma10:14.1" : "「云何有漏從見斷耶。 ",
	"ma10:14.2" : "凡夫愚人不得聞正法，不値眞知識，不知聖法。 ",
	"ma10:14.3" : "不調御聖法，不知如眞法 ",
	"ma10:14.4" : "不正思惟故，便作是念： ",
	"ma10:14.5" : "『我有過去世。』 ",
	"ma10:14.6" : "『我無過去世。』 ",
	"ma10:14.7" : "『我何因過去世。』 ",
	"ma10:14.8" : "『我云何過去世耶。』 ",
	"ma10:14.9" : "『我有未來世。』 ",
	"ma10:14.10" : "『我無未來世。』 ",
	"ma10:14.11" : "『我何因未來世。』 ",
	"ma10:14.12" : "『我云何未來世耶。』 ",
	"ma10:15.1" : "「自疑己身： ",
	"ma10:15.2" : "『何謂。』 ",
	"ma10:15.3" : "『是云何是耶。』 ",
	"ma10:15.4" : "『今此衆生從何所來。』 ",
	"ma10:15.5" : "『當至何所。』 ",
	"ma10:15.6" : "『本何因有。』 ",
	"ma10:15.7" : "『當何因有。』 ",
	"ma10:16.1" : "「彼作如是不正思惟。 ",
	"ma10:16.2" : "於六見中。隨其見生而生： ",
	"ma10:16.3" : "『眞有神。』 ",
	"ma10:16.4" : "此見生而生： ",
	"ma10:16.5" : "『眞無神。』 ",
	"ma10:16.6" : "此見生而生： ",
	"ma10:16.7" : "『神見神。』 ",
	"ma10:16.8" : "此見生而生： ",
	"ma10:16.9" : "『神見非神。』 ",
	"ma10:16.10" : "此見生而生： ",
	"ma10:16.11" : "『非神見神。』 ",
	"ma10:16.12" : "此見生而生： ",
	"ma10:16.13" : "『此是神能語，能知，能作，教，作起，教起。 ",
	"ma10:16.14" : "生彼彼處，受善惡報。』 ",
	"ma10:16.15" : "『定無所從來。 ",
	"ma10:16.16" : "定不有。 ",
	"ma10:16.17" : "定不當有。』 ",
	"ma10:17.1" : "「是謂見之弊，爲見所動，見結所繋。 ",
	"ma10:17.2" : "凡夫愚人以是之故便受生，老，病，死苦也。 ",
	"ma10:18.1" : "「多聞聖弟子得聞正法，値眞知識。 ",
	"ma10:18.2" : "調御聖法，知如眞法。 ",
	"ma10:18.3" : "知苦如眞。知苦習，知苦滅，知苦滅道如眞。 ",
	"ma10:19.1" : "「如是知如眞已，則三結盡：身見，戒取，疑。 ",
	"ma10:19.2" : "三結盡已，得須陀洹。 ",
	"ma10:19.3" : "不墮惡法，定趣正覺。 ",
	"ma10:19.4" : "極受七有。 ",
	"ma10:19.5" : "天上人間七往來已，便得苦際。 ",
	"ma10:20.1" : "「若不知見者，則生煩惱，憂慼。 ",
	"ma10:20.2" : "知見則不生煩惱，憂慼。 ",
	"ma10:20.3" : "是謂有漏從見斷也。 ",
	"ma10:21.1" : "「云何有漏從護斷耶。 ",
	"ma10:21.2" : "比丘，眼見色，護眼根者以正思惟不淨觀也。 ",
	"ma10:21.3" : "不護眼根者不正思惟以淨觀也。 ",
	"ma10:21.4" : "若不護者，則生煩惱，憂慼。 ",
	"ma10:21.5" : "護，則不生煩惱，憂慼。 ",
	"ma10:22.1" : "如是，耳，鼻，舌，身，意知法。 ",
	"ma10:22.2" : "護意根者以正思惟不淨觀也。 ",
	"ma10:22.3" : "不護意根者不正思惟以淨觀也。 ",
	"ma10:22.4" : "若不護者，則生煩惱，憂慼。 ",
	"ma10:22.5" : "護，則不生煩惱憂慼。 ",
	"ma10:22.6" : "是謂有漏從護斷也。 ",
	"ma10:23.1" : "「云何有漏從離斷耶。 ",
	"ma10:23.2" : "比丘，見惡象，則當遠離， ",
	"ma10:23.3" : "惡馬，惡牛，惡狗，毒蛇，惡道，溝，坑，屏，厠，江河，深泉，山，巖，惡知識，惡朋友，惡異道，惡閭里，惡居止。 ",
	"ma10:23.4" : "若諸梵行與其同處，人無疑者而使有疑，比丘者應當離。 ",
	"ma10:23.5" : " ",
	"ma10:23.6" : "若不離者，則生煩惱，憂慼。 ",
	"ma10:23.7" : "離，則不生煩惱，憂慼。 ",
	"ma10:23.8" : "是謂有漏從離斷也。 ",
	"ma10:24.1" : "「云何有漏從用斷耶。 ",
	"ma10:24.2" : "比丘，若用衣服非爲利故，非以貢高故，非爲嚴飾故。但爲蚊虻風，雨，寒，熱故，以慚愧故也。 ",
	"ma10:25.1" : "「若用飮食，非爲利故，非以貢高故，非爲肥悦故。但爲令身久住，除煩惱，憂慼故，以行梵行故，欲令故，病斷新病不生故，久住安隱，無病故也。 ",
	"ma10:26.1" : "「若用居止，房舍，床褥，臥具，非爲利故，非以貢高故，非爲嚴飾故。但爲疲惓得止息故，得靜坐故也。 ",
	"ma10:27.1" : "「若用湯藥，非爲利故，非以貢高故，非爲肥悦故。但爲除病惱故，攝御命根故，安隱無病故。 ",
	"ma10:27.2" : "若不用者，則生煩惱，憂慼。 ",
	"ma10:27.3" : "用，則不生煩惱，憂慼。 ",
	"ma10:27.4" : "是謂有漏從用斷也。 ",
	"ma10:28.1" : "「云何有漏從忍斷耶。 ",
	"ma10:28.2" : "比丘，精進斷惡不善，修善法故，常有起想。 ",
	"ma10:28.3" : "專心精勤。 ",
	"ma10:28.4" : "身體皮，肉，筋，骨，血，髓，皆令乾竭，不捨精進。 ",
	"ma10:28.5" : "要得所求乃捨精進。 ",
	"ma10:29.1" : "「比丘，復，當堪忍飢渇，寒熱，蚊虻，蠅蚤虱，風日所逼，惡聲。 ",
	"ma10:29.2" : "捶杖，亦能忍之。 ",
	"ma10:29.3" : "身遇諸病，極爲苦痛，至命欲絶，諸不可樂皆能堪忍。 ",
	"ma10:29.4" : "若不忍者，則生煩惱，憂慼。 ",
	"ma10:29.5" : "忍，則不生煩惱，憂慼。 ",
	"ma10:29.6" : "是謂有漏從忍斷也。 ",
	"ma10:30.1" : "「云何有漏從除斷耶。 ",
	"ma10:30.2" : "比丘，生欲念，不除斷，捨離。 ",
	"ma10:30.3" : "生恚念，害念，不除斷，捨離。 ",
	"ma10:30.4" : "若不除者，則生煩惱，憂慼。 ",
	"ma10:30.5" : "除，則不生煩惱，憂慼。 ",
	"ma10:30.6" : "是謂有漏從除斷也。 ",
	"ma10:31.1" : "「云何有漏從思惟斷耶。 ",
	"ma10:31.2" : "比丘，思惟初念覺支，依離，依無欲，依於滅盡，起至出要。 ",
	"ma10:31.3" : "法，精進，喜，息，定，思惟第七捨覺支，依離，依無欲，依於滅盡，趣至出要。 ",
	"ma10:31.4" : "若不思惟者，則生煩惱憂慼。 ",
	"ma10:31.5" : "思惟，則不生煩惱，憂慼。 ",
	"ma10:31.6" : "是謂有漏從思惟斷也。 ",
	"ma10:32.1" : "「若使比丘有漏從見斷，則以見斷。 ",
	"ma10:32.2" : "有漏從護斷，則以護斷。 ",
	"ma10:32.3" : "有漏從離斷，則以離斷。 ",
	"ma10:32.4" : "有漏從用斷，則以用斷。 ",
	"ma10:32.5" : "有漏從忍斷，則以忍斷。 ",
	"ma10:32.6" : "有漏從除斷，則以除斷。 ",
	"ma10:32.7" : "有漏從思惟斷，則以思惟斷。 ",
	"ma10:32.8" : "是謂比丘一切漏盡諸結已解。 ",
	"ma10:32.9" : "能以正智而得苦際。」 ",
	"ma10:33.1" : "佛説如是。 ",
	"ma10:33.2" : "彼諸比丘聞佛所説，歡喜，奉行。 "
}
