{
	"ma4:0.1" : "中阿含經 ",
	"ma4:0.2" : "（四）水喻經 ",
	"ma4:1.1" : "我聞如是： ",
	"ma4:1.2" : "一時，佛遊舍衞國，在勝林給孤獨園。 ",
	"ma4:2.1" : "爾時，世尊告諸比丘： ",
	"ma4:2.2" : "「我當爲汝説七水人。 ",
	"ma4:2.3" : "諦聽，諦聽。 ",
	"ma4:2.4" : "善思念之。 ",
	"ma4:3.1" : "「時，諸比丘受教而聽。 ",
	"ma4:4.1" : "佛言： ",
	"ma4:4.2" : "「云何爲七。 ",
	"ma4:4.3" : "或有一人常臥水中。 ",
	"ma4:4.4" : "或復有人出水，還沒。 ",
	"ma4:4.5" : "或復有人出水而住。 ",
	"ma4:4.6" : "或復有人出水而住，住已而觀。 ",
	"ma4:4.7" : "或復有人出水而住，住已而觀，觀已而渡。 ",
	"ma4:4.8" : "或復有人出水而住，住已而觀，觀已而渡，渡已至彼岸。 ",
	"ma4:4.9" : "或復有人出水而住，住已而觀，觀已而渡，渡已至彼岸，至彼岸已謂住岸人。 ",
	"ma4:5.1" : "「如是，我當復爲汝説七水喩人。 ",
	"ma4:5.2" : "諦聽，諦聽。 ",
	"ma4:5.3" : "善思念之。」 ",
	"ma4:6.1" : "時，諸比丘受教而聽。 ",
	"ma4:7.1" : "佛言： ",
	"ma4:7.2" : "「云何爲七。 ",
	"ma4:7.3" : "或有人常臥。 ",
	"ma4:7.4" : "或復有人出已，還沒。 ",
	"ma4:7.5" : "或復有人出已而住。 ",
	"ma4:7.6" : "或復有人出已而住，住已而觀。 ",
	"ma4:7.7" : "或復有人出已而住，住已而觀，觀已而渡。 ",
	"ma4:7.8" : "或復有人出已而住，住已而觀，觀已而渡，渡已至彼岸。 ",
	"ma4:7.9" : "或復有人出已而住，住已而觀，觀已而渡，渡已至彼岸，至彼岸已謂住岸梵志。 ",
	"ma4:8.1" : "「此七水喩人，我略説也。 ",
	"ma4:8.2" : "如上所説，如上施設，汝知何義。 ",
	"ma4:8.3" : "何所分別。 ",
	"ma4:8.4" : "有何因縁。」 ",
	"ma4:9.1" : "時，諸比丘白世尊曰： ",
	"ma4:9.2" : "「世尊爲法本。 ",
	"ma4:9.3" : "世尊爲法主。 ",
	"ma4:9.4" : "法由世尊。 ",
	"ma4:9.5" : "唯願説之。 ",
	"ma4:9.6" : "我等聞已，得廣知義。」 ",
	"ma4:10.1" : "佛便告曰： ",
	"ma4:10.2" : "「汝等諦聽，善思念之。 ",
	"ma4:10.3" : "我當爲汝分別其義。」 ",
	"ma4:11.1" : "時，諸比丘受教而聽。 ",
	"ma4:12.1" : "佛言： ",
	"ma4:12.2" : "「云何有人常臥。 ",
	"ma4:12.3" : "謂或有人爲不善法之所覆蓋。 ",
	"ma4:12.4" : "染汙所染，受惡法報，造生死本。 ",
	"ma4:13.1" : "「是謂有人常臥。 ",
	"ma4:13.2" : "猶人沒溺，臥于水中。 ",
	"ma4:13.3" : "我説彼人亦復如是。 ",
	"ma4:13.4" : "是謂初水喩人。 ",
	"ma4:13.5" : "世間諦如有也。 ",
	"ma4:14.1" : "「云何有人出已，還沒。 ",
	"ma4:14.2" : "謂人既出，得信善法。 ",
	"ma4:14.3" : "持戒，布施，多聞，智慧，修習善法。 ",
	"ma4:14.4" : "彼於後時失信，不固。 ",
	"ma4:14.5" : "失持戒，布施，多聞，智慧而不堅固。 ",
	"ma4:15.1" : "「是謂有人出已，還沒。 ",
	"ma4:15.2" : "猶人溺水，既出，還沒。 ",
	"ma4:15.3" : "我説彼人亦復如是。 ",
	"ma4:15.4" : "是謂第二水喩人。 ",
	"ma4:15.5" : "世間諦如有也。 ",
	"ma4:16.1" : "「云何有人出已而住。 ",
	"ma4:16.2" : "謂人既出，得信善法。 ",
	"ma4:16.3" : "持戒，布施，多聞，智慧，修習善法。 ",
	"ma4:16.4" : "彼於後時信固，不失。 ",
	"ma4:16.5" : "持戒，布施，多聞，智慧，堅固，不失。 ",
	"ma4:17.1" : "「是謂有人出已而住。 ",
	"ma4:17.2" : "猶人溺水，出已而住。 ",
	"ma4:17.3" : "我説彼人亦復如是。 ",
	"ma4:17.4" : "是謂第三水喩人。 ",
	"ma4:17.5" : "世間諦如有也。 ",
	"ma4:18.1" : "「云何有人出已而住，住已而觀。 ",
	"ma4:18.2" : "謂人既出，得信善法。 ",
	"ma4:18.3" : "持戒，布施，多聞，智慧，修習善法。 ",
	"ma4:18.4" : "彼於後時信固，不失。 ",
	"ma4:18.5" : "持戒，布施，多聞，智慧，堅固，不失。 ",
	"ma4:19.1" : "「住善法中，知苦如眞。 ",
	"ma4:19.2" : "知苦習，知苦滅，知苦滅道如眞。 ",
	"ma4:19.3" : "彼如是知，如是見，三結便盡：謂身見，戒取，疑。 ",
	"ma4:19.4" : "三結已盡，得須陀洹，不墮惡法。 ",
	"ma4:19.5" : "定趣正覺，極受七有。 ",
	"ma4:19.6" : "天上人間七往來已，便得苦際。 ",
	"ma4:20.1" : "「是謂有人出已而住，住已而觀。 ",
	"ma4:20.2" : "猶人溺水，出已而住，住已而觀。 ",
	"ma4:20.3" : "我説彼人亦復如是。 ",
	"ma4:20.4" : "是謂第四水喩人。 ",
	"ma4:20.5" : "世間諦如有也。 ",
	"ma4:21.1" : "「云何有人出已而住，住已而觀，觀已而渡。 ",
	"ma4:21.2" : "謂人既出，得信善法。 ",
	"ma4:21.3" : "持戒，布施，多聞，智慧，修習善法。 ",
	"ma4:21.4" : "彼於後時信固，不失。 ",
	"ma4:21.5" : "持戒，布施，多聞，智慧，堅固，不失。 ",
	"ma4:22.1" : "「住善法中，知苦如眞。 ",
	"ma4:22.2" : "知苦習，知苦滅，知苦滅道如眞。 ",
	"ma4:22.3" : "如是知，如是見，三結便盡：謂身見，戒取，疑。 ",
	"ma4:22.4" : "三結已盡：婬，怒，癡薄。 ",
	"ma4:22.5" : "得一往來天上人間。 ",
	"ma4:22.6" : "一往來已，便得苦際。 ",
	"ma4:23.1" : "「是謂有人出已而住，住已而觀，觀已而渡。 ",
	"ma4:23.2" : "猶人溺水出已而住，住已而觀，觀已而渡。 ",
	"ma4:23.3" : "我説彼人亦復如是。 ",
	"ma4:23.4" : "是謂第五水喩人。 ",
	"ma4:23.5" : "世間諦如有也。 ",
	"ma4:24.1" : "「云何有人出已而住，住已而觀，觀已而渡，渡已至彼岸。 ",
	"ma4:24.2" : "謂人既出，得信善法。 ",
	"ma4:24.3" : "持戒，布施，多聞，智慧，修習善法。 ",
	"ma4:24.4" : "彼於後時信固，不失。 ",
	"ma4:24.5" : "持戒，布施，多聞，智慧，堅固，不失。 ",
	"ma4:25.1" : "「住善法中，知苦如眞。 ",
	"ma4:25.2" : "知苦習，知苦滅，知苦滅道如眞。 ",
	"ma4:25.3" : "如是知，如是見，五下分結盡：謂貪欲，瞋恚，身見，戒取，疑。 ",
	"ma4:25.4" : "五下分結盡已，生於彼間，便般涅槃。 ",
	"ma4:25.5" : "得不退法，不還此世。 ",
	"ma4:26.1" : "「是謂有人出已而住，住已而觀，觀已而渡，渡已至彼岸。 ",
	"ma4:26.2" : "猶人溺水出已而住，住已而觀，觀已而渡，渡已至彼岸。 ",
	"ma4:26.3" : "我説彼人亦復如是。 ",
	"ma4:26.4" : "是謂第六水喩人。 ",
	"ma4:26.5" : "世間諦如有也。 ",
	"ma4:27.1" : "「云何有人出已而住，住已而觀，觀已而渡，渡已至彼岸，至彼岸已謂住岸梵志。 ",
	"ma4:27.2" : "謂人既出，得信善法。 ",
	"ma4:27.3" : "持戒，布施，多聞，智慧，修習善法。 ",
	"ma4:27.4" : "彼於後時信固，不失。 ",
	"ma4:27.5" : "持戒，布施，多聞，智慧，堅固，不失。 ",
	"ma4:28.1" : "「住善法中，知苦如眞。 ",
	"ma4:28.2" : "知苦習，知苦滅，知苦滅道如眞。 ",
	"ma4:28.3" : "如是知，如是見，欲漏心解脱，有漏，無明漏心解脱。 ",
	"ma4:28.4" : "解脱已，便知解脱： ",
	"ma4:28.5" : "『生已盡，梵行已立，所作已辦，不更受有知如眞。』 ",
	"ma4:29.1" : "「是謂有人出已而住，住已而觀，觀已而渡，渡已至彼岸，至彼岸已謂住岸梵志。 ",
	"ma4:29.2" : "猶人溺水出已而住，住已而觀，觀已而渡，渡已至彼岸，至彼岸已謂住岸人。 ",
	"ma4:29.3" : "我説彼人亦復如是。 ",
	"ma4:29.4" : "是謂第七水喩人。 ",
	"ma4:29.5" : "世間諦如有也。 ",
	"ma4:30.1" : "「我向所言，『當爲汝説七水人者，』因此故説。」 ",
	"ma4:31.1" : "佛説如是。 ",
	"ma4:31.2" : "彼諸比丘聞佛所説，歡喜，奉行。 "
}
