{
	"ma81:0.1" : "中阿含經 ",
	"ma81:0.2" : "長壽王品 ",
	"ma81:0.3" : "(八一)念身經 ",
	"ma81:1.1" : "我聞如是。 ",
	"ma81:1.2" : "一時佛遊鴦祇國中。 ",
	"ma81:1.3" : "與大比丘衆倶往詣阿和那揵尼住處。 ",
	"ma81:2.1" : "爾時世尊過夜平旦著衣持鉢入。阿和那而行乞食。 ",
	"ma81:2.2" : "食訖中後收擧衣鉢澡洗手足。以尼師檀著於肩上往詣一林。 ",
	"ma81:2.3" : "入彼林中至一樹下。敷尼師檀。結跏趺坐。 ",
	"ma81:3.1" : "爾時衆多比丘於中食後。集坐講堂共論此事。 ",
	"ma81:3.2" : "諸賢。世尊甚奇甚特。 ",
	"ma81:3.3" : "修習念身。分別廣布 ",
	"ma81:3.4" : "極知極觀。極修習極護治。 ",
	"ma81:3.5" : "善具善行在一心中。佛説念身有大果報。得眼有目見第一義。 ",
	"ma81:4.1" : "爾時世尊在於宴坐以淨天耳出過於人。聞諸比丘 ",
	"ma81:4.2" : "於中食後。集坐講堂共論此事。 ",
	"ma81:4.3" : "諸賢。世尊甚奇甚特。 ",
	"ma81:4.4" : "修習念身。分別廣布 ",
	"ma81:4.5" : "極知極觀。極修習極護治。 ",
	"ma81:4.6" : "善具善行在一心中。佛説念身有大果報。得眼有目見第一義。 ",
	"ma81:4.7" : "世尊聞已則於晡時從宴坐起。往詣講堂比丘衆前敷座而坐。 ",
	"ma81:5.1" : "爾時世尊告諸比丘。 ",
	"ma81:5.2" : "汝等向共論何事耶 ",
	"ma81:5.3" : "以何事故集坐講堂。 ",
	"ma81:6.1" : "時諸比丘白曰 ",
	"ma81:6.2" : "世尊。我等諸比丘於中食後。集坐講堂共論此事。 ",
	"ma81:6.3" : "諸賢。世尊。甚奇甚特。 ",
	"ma81:6.4" : "修習念身。分別廣布 ",
	"ma81:6.5" : "極知極觀。極修習極護治。 ",
	"ma81:6.6" : "善具善行在一心中。佛説念身有大果報。得眼有目見第一義。 ",
	"ma81:6.7" : "世尊。我等向共論如此事。 ",
	"ma81:6.8" : "以此事故集坐講堂。 ",
	"ma81:7.1" : "世尊復告諸比丘曰。 ",
	"ma81:7.2" : "云何我説修習念身。分別廣布 ",
	"ma81:7.3" : "得大果報。 ",
	"ma81:8.1" : "時諸比丘白世尊曰。 ",
	"ma81:8.2" : "世尊爲法本世尊爲法主。法由世尊。 ",
	"ma81:8.3" : "惟願説之。 ",
	"ma81:8.4" : "我等聞已得廣知義。 ",
	"ma81:9.1" : "佛便告曰。 ",
	"ma81:9.2" : "汝等諦聽善思念之。 ",
	"ma81:9.3" : "我當爲汝分別其義。 ",
	"ma81:10.1" : "時諸比丘受教而聽。 ",
	"ma81:11.1" : "佛言。 ",
	"ma81:11.2" : "云何比丘修習念身。 ",
	"ma81:11.3" : "比丘者行則知行 ",
	"ma81:11.4" : "住則知住。坐則知坐臥則知臥。 ",
	"ma81:11.5" : "眠則知眠。寤則知寤。眠寤則知眠寤。 ",
	"ma81:12.1" : "如是比丘隨其身行。便知上如眞。 ",
	"ma81:12.2" : "彼若如是在遠離獨住。心無放逸 ",
	"ma81:12.3" : "修行精勤。斷心諸患而得定心。 ",
	"ma81:12.4" : "得定心已則知上如眞。 ",
	"ma81:12.5" : "是謂比丘修習念身。 ",
	"ma81:13.1" : "復次比丘修習念身。 ",
	"ma81:13.2" : "比丘者正知出入善觀分別屈伸低仰 ",
	"ma81:13.3" : "儀容庠序。善著僧伽梨及諸衣鉢。 ",
	"ma81:13.4" : "行住坐臥眠寤語默。皆正知之。 ",
	"ma81:14.1" : "如是比丘隨其身行便知上如眞。 ",
	"ma81:14.2" : "彼若如是在遠離獨住。心無放逸 ",
	"ma81:14.3" : "修行精勤。斷心諸患而得定心。 ",
	"ma81:14.4" : "得定心已則知上如眞。 ",
	"ma81:14.5" : "是謂比丘修習念身。 ",
	"ma81:15.1" : "復次比丘修習念身。 ",
	"ma81:15.2" : "比丘者生惡不善念。 ",
	"ma81:15.3" : "以善法念治斷滅止 ",
	"ma81:15.4" : "猶木工師木工弟子。彼持墨繩用拼於木。則以利斧斫治令直。 ",
	"ma81:15.5" : "如是比丘生惡不善念。以善法念治斷滅止。 ",
	"ma81:16.1" : "如是比丘隨其身行便知上如眞。 ",
	"ma81:16.2" : "彼若如是在遠離獨住。心無放逸 ",
	"ma81:16.3" : "修行精勤。斷心諸患而得定心。 ",
	"ma81:16.4" : "得定心已則知上如眞 ",
	"ma81:16.5" : "是謂比丘修習念身。 ",
	"ma81:17.1" : "復次比丘修習念身。 ",
	"ma81:17.2" : "比丘者齒齒相著舌逼上齶。以心治心治斷滅止。 ",
	"ma81:17.3" : "猶二力士捉一羸人。 ",
	"ma81:17.4" : "處處旋捉自在打鍛。 ",
	"ma81:17.5" : "如是比丘齒齒相著舌逼上齶。以心治心治斷滅止。 ",
	"ma81:18.1" : "如是比丘。隨其身行便知上如眞。 ",
	"ma81:18.2" : "彼若如是在遠離獨住。心無放逸 ",
	"ma81:18.3" : "修行精勤斷心諸患而得定心。 ",
	"ma81:18.4" : "得定心已則知上如眞。 ",
	"ma81:18.5" : "是謂比丘修習念身。 ",
	"ma81:19.1" : "復次比丘修習念身。 ",
	"ma81:19.2" : "比丘者念入息即知念入息。 ",
	"ma81:19.3" : "念出息即知念出息。 ",
	"ma81:19.4" : "入息長即知入息長。 ",
	"ma81:19.5" : "出息長即知出息長。 ",
	"ma81:19.6" : "入息短即知入息短。 ",
	"ma81:19.7" : "出息短即知出息短。 ",
	"ma81:19.8" : "學一切身息入。學一切身息出。 ",
	"ma81:19.9" : "學止身行息入。學止口行息出。 ",
	"ma81:20.1" : "如是比丘隨其身行便知上如眞。 ",
	"ma81:20.2" : "彼若如是在遠離獨住。心無放逸 ",
	"ma81:20.3" : "修行精勤。斷心諸患而得定心。 ",
	"ma81:20.4" : "得定心已則知上如眞。 ",
	"ma81:20.5" : "是謂比丘修習念身。 ",
	"ma81:21.1" : "復次比丘修習念身。 ",
	"ma81:21.2" : "比丘者離生喜樂漬身潤澤 ",
	"ma81:21.3" : "普遍充滿於此身中。 ",
	"ma81:21.4" : "離生喜樂無處不遍。 ",
	"ma81:21.5" : "猶工浴人器盛澡豆水和成摶 ",
	"ma81:21.6" : "水漬潤澤。普遍充滿 ",
	"ma81:21.7" : "無處不周。 ",
	"ma81:21.8" : "如是比丘離生喜樂漬身潤澤 ",
	"ma81:21.9" : "普遍充滿於此身中。 ",
	"ma81:21.10" : "離生喜樂無處不遍 ",
	"ma81:22.1" : "如是比丘隨其身行便知上如眞。 ",
	"ma81:22.2" : "彼若如是在遠離獨住。心無放逸 ",
	"ma81:22.3" : "修行精勤。斷心諸患而得定心。 ",
	"ma81:22.4" : "得定心已則知上如眞。 ",
	"ma81:22.5" : "是謂比丘修習念身。 ",
	"ma81:23.1" : "復次比丘修習念身。 ",
	"ma81:23.2" : "比丘者定生喜樂漬身潤澤。 ",
	"ma81:23.3" : "普遍充滿於此身中。 ",
	"ma81:23.4" : "定生喜樂無處不遍。 ",
	"ma81:23.5" : "猶如山泉極淨澄清充滿盈流。 ",
	"ma81:23.6" : "四方水來無縁得入。 ",
	"ma81:23.7" : "即彼泉底水自涌出盈流於外。漬山潤澤。普遍充滿 ",
	"ma81:23.8" : "無處不周。 ",
	"ma81:23.9" : "如是比丘。定生喜樂漬身潤澤。 ",
	"ma81:23.10" : "普遍充滿於此身中 ",
	"ma81:23.11" : "定生喜樂無處不遍。 ",
	"ma81:24.1" : "如是比丘隨其身行便知上如眞。 ",
	"ma81:24.2" : "彼若如是在遠離獨住。心無放逸 ",
	"ma81:24.3" : "修行精勤。斷心諸患而得定心。 ",
	"ma81:24.4" : "得定心已則知上如眞。 ",
	"ma81:24.5" : "是謂比丘修習念身。 ",
	"ma81:25.1" : "復次。比丘修習念身。 ",
	"ma81:25.2" : "比丘者。無喜生樂漬身潤澤。 ",
	"ma81:25.3" : "普遍充滿於此身中。 ",
	"ma81:25.4" : "無喜生樂無處不遍。 ",
	"ma81:25.5" : "猶青蓮華紅赤白蓮。水生水長 ",
	"ma81:25.6" : "在於水底。根莖華葉悉漬潤澤。 ",
	"ma81:25.7" : "普遍充滿無處不周。 ",
	"ma81:25.8" : "如是比丘無喜生樂漬身潤澤。 ",
	"ma81:25.9" : "普遍充滿於此身中。 ",
	"ma81:25.10" : "無喜生樂無處不遍。 ",
	"ma81:26.1" : "如是比丘隨其身行便知上如眞。 ",
	"ma81:26.2" : "彼若如是在遠離獨住。心無放逸 ",
	"ma81:26.3" : "修行精勤。斷心諸患而得定心。 ",
	"ma81:26.4" : "得定心已則知上如眞。 ",
	"ma81:26.5" : "是謂比丘修習念身。 ",
	"ma81:27.1" : "復次比丘修習念身。 ",
	"ma81:27.2" : "比丘者於此身中以清淨心。意解遍滿成就遊。 ",
	"ma81:27.3" : "於此身中以清淨心無處不遍。 ",
	"ma81:27.4" : "猶有一人被七肘衣或八肘衣。 ",
	"ma81:27.5" : "從頭至足於此身體無處不覆。 ",
	"ma81:27.6" : "如是比丘於此身中以清淨心意解遍滿成就遊。 ",
	"ma81:27.7" : "於此身中以清淨心無處不遍。 ",
	"ma81:28.1" : "如是比丘隨其身行便知上如眞。 ",
	"ma81:28.2" : "彼若如是在遠離獨住。心無放逸 ",
	"ma81:28.3" : "修行精勤。斷心諸患而得定心。 ",
	"ma81:28.4" : "得定心已則知上如眞。 ",
	"ma81:28.5" : "是謂比丘修習念身。 ",
	"ma81:29.1" : "復次比丘修習念身。 ",
	"ma81:29.2" : "比丘者念光明想 ",
	"ma81:29.3" : "善受善持善意所念 ",
	"ma81:29.4" : "如前後亦然。 ",
	"ma81:29.5" : "如後前亦然 ",
	"ma81:29.6" : "如晝夜亦然。 ",
	"ma81:29.7" : "如夜晝亦然。 ",
	"ma81:29.8" : "如下上亦然。 ",
	"ma81:29.9" : "如上下亦然。 ",
	"ma81:29.10" : "如是不顛倒。心無有纒 ",
	"ma81:29.11" : "修光明心。心終不爲闇之所覆。 ",
	"ma81:30.1" : "如是比丘隨其身行便知上如眞。 ",
	"ma81:30.2" : "彼若如是在遠離獨住。心無放逸 ",
	"ma81:30.3" : "修行精勤。斷心諸患而得定心。 ",
	"ma81:30.4" : "得定心已則知上如眞。 ",
	"ma81:30.5" : "是謂比丘修習念身。 ",
	"ma81:31.1" : "復次比丘修習念身。 ",
	"ma81:31.2" : "比丘者觀相善受善持善意所念。 ",
	"ma81:31.3" : "猶如有人坐觀臥人臥觀坐人。 ",
	"ma81:31.4" : "如是比丘觀相善受善持善意所念。 ",
	"ma81:32.1" : "如是比丘。隨其身行便知上如眞。 ",
	"ma81:32.2" : "彼若如是在遠離獨住。心無放逸 ",
	"ma81:32.3" : "修行精勤。斷心諸患而得定心。 ",
	"ma81:32.4" : "得定心已則知上如眞。 ",
	"ma81:32.5" : "是謂比丘修習念身。 ",
	"ma81:33.1" : "復次比丘修習念身。 ",
	"ma81:33.2" : "比丘者此身隨住隨其好惡。從頭至足 ",
	"ma81:33.3" : "觀見種種不淨充滿。 ",
	"ma81:33.4" : "謂此身中有髮毛爪齒麁細薄膚皮肉筋骨心腎肝肺大腸小腸脾胃搏糞腦及腦根涙汗涕唾膿血肪髓涎膽小便。 ",
	"ma81:33.5" : "猶以器盛若干種子。有目之士 ",
	"ma81:33.6" : "悉見分明。謂稻粟種大麥小麥大小麻豆。菘菁芥子。 ",
	"ma81:33.7" : "如是比丘。此身隨住隨其好惡。從頭至足 ",
	"ma81:33.8" : "觀見種種不淨充滿。 ",
	"ma81:33.9" : "謂此身中有髮毛爪齒麁細薄膚。皮肉筋骨心腎肝肺。大腸小腸脾胃摶糞腦及腦根。涙汗涕唾膿血肪髓涎膽小便。 ",
	"ma81:34.1" : "如是比丘隨其身行便知上如眞。 ",
	"ma81:34.2" : "彼若如是在遠離獨住。心無放逸 ",
	"ma81:34.3" : "修行精勤。斷心諸患而得定心。 ",
	"ma81:34.4" : "得定心已則知上如眞。 ",
	"ma81:34.5" : "是謂比丘修習念身 ",
	"ma81:35.1" : "復次比丘修習念身。 ",
	"ma81:35.2" : "比丘者觀身諸界。 ",
	"ma81:35.3" : "我此身中有地界水界火界風界空界識界。 ",
	"ma81:35.4" : "猶如屠兒殺牛。剥皮布於地上分作六段。 ",
	"ma81:35.5" : "如是比丘觀身諸界。 ",
	"ma81:35.6" : "我此身中地界水界火界風界空界識界。 ",
	"ma81:36.1" : "如是比丘。隨其身行便知上如眞。 ",
	"ma81:36.2" : "彼若如是在遠離獨住。心無放逸 ",
	"ma81:36.3" : "修行精勤。斷心諸患而得定心。 ",
	"ma81:36.4" : "得定心已則知上如眞。 ",
	"ma81:36.5" : "是謂比丘修習念身。 ",
	"ma81:37.1" : "復次比丘。修習念身。 ",
	"ma81:37.2" : "比丘者觀彼死屍或一二日至六七日。 ",
	"ma81:37.3" : "烏鴟所啄豺狗所食。火燒埋地悉腐爛壞 ",
	"ma81:37.4" : "見已自比。 ",
	"ma81:37.5" : "今我此身亦復如是。倶有此法終不得離。 ",
	"ma81:38.1" : "如是比丘隨其身行便知上如眞。 ",
	"ma81:38.2" : "彼若如是在遠離獨住。心無放逸 ",
	"ma81:38.3" : "修行精勤。斷心諸患而得定心。 ",
	"ma81:38.4" : "得定心已則知上如眞。 ",
	"ma81:38.5" : "是謂比丘修習念身。 ",
	"ma81:39.1" : "復次比丘修習念身。 ",
	"ma81:39.2" : "比丘者如本見息道骸骨青色腐爛食半骨鎖在地。 ",
	"ma81:39.3" : "見已自比。 ",
	"ma81:39.4" : "今我此身亦復如是。倶有此法終不得離。 ",
	"ma81:40.1" : "如是比丘隨其身行便知上如眞。 ",
	"ma81:40.2" : "彼若如是在遠離獨住。心無放逸 ",
	"ma81:40.3" : "修行精勤。斷心諸患而得定心。 ",
	"ma81:40.4" : "得定心已則知上如眞。 ",
	"ma81:40.5" : "是謂比丘修習念身。 ",
	"ma81:41.1" : "復次比丘修習念身。 ",
	"ma81:41.2" : "比丘者如本見息道離皮肉血唯筋相連。 ",
	"ma81:41.3" : "見已自比。 ",
	"ma81:41.4" : "今我此身亦復如是。倶有此法終不得離。 ",
	"ma81:42.1" : "如是比丘隨其身行便知上如眞。 ",
	"ma81:42.2" : "彼若如是在遠離獨住。心無放逸 ",
	"ma81:42.3" : "修行精勤。斷心諸患而得定心。 ",
	"ma81:42.4" : "得定心已則知上如眞。 ",
	"ma81:42.5" : "是謂比丘修習念身。 ",
	"ma81:43.1" : "復次比丘修習念身。 ",
	"ma81:43.2" : "比丘者如本見息道骨節解散散在諸方。 ",
	"ma81:43.3" : "足骨膊骨髀骨臗骨。脊骨肩骨頸骨髑髏骨 ",
	"ma81:43.4" : "各在異處。 ",
	"ma81:43.5" : "見已自比。 ",
	"ma81:43.6" : "今我此身亦復如是。倶有此法終不得離。 ",
	"ma81:44.1" : "如是比丘隨其身行便知上如眞。 ",
	"ma81:44.2" : "彼若如是在遠離獨住。心無放逸 ",
	"ma81:44.3" : "修行精勤。斷心諸患而得定心。 ",
	"ma81:44.4" : "得定心已則知上如眞。 ",
	"ma81:44.5" : "是謂比丘修習念身。 ",
	"ma81:45.1" : "復次比丘修習念身。 ",
	"ma81:45.2" : "比丘者如本見息道骨白如螺。青猶鴿色赤若血塗 ",
	"ma81:45.3" : "腐壞碎末。 ",
	"ma81:45.4" : "見已自比。 ",
	"ma81:45.5" : "今我此身亦復如是。倶有此法終不得離。 ",
	"ma81:46.1" : "如是比丘隨其身行便知上如眞。 ",
	"ma81:46.2" : "彼若如是在遠離獨住。心無放逸 ",
	"ma81:46.3" : "修行精勤。斷心諸患而得定心。 ",
	"ma81:46.4" : "得定心已則知上如眞。 ",
	"ma81:46.5" : "是謂比丘修習念身。 ",
	"ma81:47.1" : "若有如是修習念身如是廣布者。彼諸善法盡在其中。謂道品法也。 ",
	"ma81:47.2" : "若彼有心意解遍滿。猶如大海彼諸小河盡在海中。 ",
	"ma81:47.3" : "若有如是修習念身如是廣布者。彼諸善法盡在其中。謂道品法也。 ",
	"ma81:48.1" : "若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:48.2" : "所以者何。 ",
	"ma81:48.3" : "彼沙門梵志空無念身故。 ",
	"ma81:48.4" : "猶如有瓶中空無水正安著地。 ",
	"ma81:48.5" : "若人持水來瀉瓶中。於比丘意云何。 ",
	"ma81:48.6" : "彼瓶如是當受水不。 ",
	"ma81:49.1" : "比丘答曰。 ",
	"ma81:49.2" : "受也世尊。 ",
	"ma81:49.3" : "所以者何。 ",
	"ma81:49.4" : "彼空無水。正安著地 ",
	"ma81:49.5" : "是故必受。 ",
	"ma81:50.1" : "如是若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:50.2" : "所以者何。 ",
	"ma81:50.3" : "彼沙門梵志空無念身故。 ",
	"ma81:51.1" : "若有沙門梵志。正立念身遊行無量心者。彼爲魔波旬伺求其便終不能得。 ",
	"ma81:51.2" : "所以者何。 ",
	"ma81:51.3" : "彼沙門梵志不空有念身故。 ",
	"ma81:51.4" : "猶如有瓶水滿其中正安著地。 ",
	"ma81:51.5" : "若人持水來瀉瓶中。於比丘意云何。 ",
	"ma81:51.6" : "彼瓶如是復受水不。 ",
	"ma81:52.1" : "比丘答曰。 ",
	"ma81:52.2" : "不也世尊。 ",
	"ma81:52.3" : "所以者何。 ",
	"ma81:52.4" : "彼瓶水滿正安著地是故不受。 ",
	"ma81:53.1" : "如是若有沙門梵志。有正立念身遊行無量心者。彼爲魔波旬伺求其便終不能得。 ",
	"ma81:53.2" : "所以者何。 ",
	"ma81:53.3" : "彼沙門梵志不空有念身故。 ",
	"ma81:54.1" : "若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:54.2" : "所以者何。 ",
	"ma81:54.3" : "彼沙門梵志。空無念身故。 ",
	"ma81:54.4" : "猶如力士以大重石擲淖泥中。 ",
	"ma81:54.5" : "於比丘意云何。 ",
	"ma81:54.6" : "泥爲受不。 ",
	"ma81:55.1" : "比丘答曰。 ",
	"ma81:55.2" : "受也世尊。 ",
	"ma81:55.3" : "所以者何。 ",
	"ma81:55.4" : "泥淖石重。 ",
	"ma81:55.5" : "是故必受。 ",
	"ma81:56.1" : "如是若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:56.2" : "所以者何。 ",
	"ma81:56.3" : "彼沙門梵志空無念身故。 ",
	"ma81:57.1" : "若有沙門梵志正立念身遊行無量心者。彼爲魔波旬伺求其便終不能得。 ",
	"ma81:57.2" : "所以者何。 ",
	"ma81:57.3" : "彼沙門梵志。不空有念身故。 ",
	"ma81:57.4" : "猶如力士以輕毛鞠擲平戸扇。 ",
	"ma81:57.5" : "於比丘意云何。 ",
	"ma81:57.6" : "彼爲受不。 ",
	"ma81:58.1" : "比丘答曰。 ",
	"ma81:58.2" : "不也世尊 ",
	"ma81:58.3" : "所以者何。 ",
	"ma81:58.4" : "毛鞠輕闡戸扇平立是故不受。 ",
	"ma81:59.1" : "如是若有沙門梵志。正立念身遊行無量心者。彼爲魔波旬伺求其便終不能得。 ",
	"ma81:59.2" : "所以者何。 ",
	"ma81:59.3" : "彼沙門梵志不空有念身故。 ",
	"ma81:60.1" : "若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:60.2" : "所以者何。 ",
	"ma81:60.3" : "彼沙門梵志空無念身故。 ",
	"ma81:60.4" : "猶人求火以槁木爲母以燥鑚鑚。 ",
	"ma81:60.5" : "於比丘意云何。 ",
	"ma81:60.6" : "彼人如是爲得火不。 ",
	"ma81:61.1" : "比丘答曰。 ",
	"ma81:61.2" : "得也世尊。 ",
	"ma81:61.3" : "所以者何。 ",
	"ma81:61.4" : "彼以燥鑚鑚於槁木。 ",
	"ma81:61.5" : "是故必得。 ",
	"ma81:62.1" : "如是若有沙門梵志。不正立念身遊行少心者。彼爲魔波旬伺求其便必能得也。 ",
	"ma81:62.2" : "所以者何。 ",
	"ma81:62.3" : "彼沙門梵志空無念身故。 ",
	"ma81:63.1" : "若有沙門梵志正立念身遊行無量心者。彼爲魔波旬伺求其便終不能得。 ",
	"ma81:63.2" : "所以者何。 ",
	"ma81:63.3" : "彼沙門梵志。不空有念身故。 ",
	"ma81:63.4" : "猶人求火以濕木爲母以濕鑚鑚。 ",
	"ma81:63.5" : "於比丘意云何。 ",
	"ma81:63.6" : "彼人如是爲得火不。 ",
	"ma81:64.1" : "比丘答曰。 ",
	"ma81:64.2" : "不也世尊。 ",
	"ma81:64.3" : "所以者何。 ",
	"ma81:64.4" : "彼以濕鑚鑚於濕木。 ",
	"ma81:64.5" : "是故不得。 ",
	"ma81:65.1" : "如是若有沙門梵志。正立念身遊行無量心者。彼爲魔波旬伺求其便終不能得。 ",
	"ma81:65.2" : "所以者何。 ",
	"ma81:65.3" : "彼沙門梵志。不空有念身故。 ",
	"ma81:66.1" : "如是修習念身如是廣布者。當知有十八徳。 ",
	"ma81:66.2" : "云何十八。 ",
	"ma81:66.3" : "比丘者能忍飢渇寒熱蚊虻蠅蚤風日所逼。惡聲 ",
	"ma81:66.4" : "捶杖亦能忍之。 ",
	"ma81:66.5" : "身遇諸疾極爲苦痛。至命欲絶諸不可樂皆能堪耐。 ",
	"ma81:66.6" : "如是修習念身。如是廣布者是謂第一徳。 ",
	"ma81:67.1" : "復次比丘堪耐不樂。 ",
	"ma81:67.2" : "若生不樂心終不著。 ",
	"ma81:67.3" : "如是修習念身如是廣布者是謂第二徳。 ",
	"ma81:68.1" : "復次比丘堪耐恐怖。 ",
	"ma81:68.2" : "若生恐怖心終不著。 ",
	"ma81:68.3" : "如是修習念身如是廣布者是謂第三徳。 ",
	"ma81:69.1" : "復次比丘生三惡念。欲念恚念害念。 ",
	"ma81:69.2" : "若生三惡念心終不著。 ",
	"ma81:69.3" : "如是修習念身如是廣布者是謂第四徳。 ",
	"ma81:70.1" : "復次比丘。離欲離惡不善之法。至得第四禪成就遊。 ",
	"ma81:70.2" : "如是修習念身。如是廣布者是謂第五至第八徳。 ",
	"ma81:71.1" : "復次比丘三結已盡得須陀洹不墮惡法。 ",
	"ma81:71.2" : "定趣正覺極受七有。 ",
	"ma81:71.3" : "天上人間七往來已而得苦際。 ",
	"ma81:71.4" : "如是修習念身。如是廣布者是謂第九徳。 ",
	"ma81:72.1" : "復次比丘三結已盡婬怒癡薄。得一往來天上人間。 ",
	"ma81:72.2" : "一往來已而得苦際。 ",
	"ma81:72.3" : "如是修習念身。如是廣布者是謂第十徳。 ",
	"ma81:73.1" : "復次比丘五下分結盡。 ",
	"ma81:73.2" : "生於彼間便般涅槃。 ",
	"ma81:73.3" : "得不退法不還此世。 ",
	"ma81:73.4" : "如是修習念身。如是廣布者是謂第十一徳。 ",
	"ma81:74.1" : "復次比丘若有息解脱。離色得無色。 ",
	"ma81:74.2" : "如其像定。身作證成就遊。 ",
	"ma81:74.3" : "而以慧觀知漏斷漏。 ",
	"ma81:74.4" : "如是修習念身。如是廣布者是謂第十二徳。 ",
	"ma81:75.1" : "復次比丘如意足 ",
	"ma81:75.2" : "天耳 ",
	"ma81:75.3" : "他心智 ",
	"ma81:75.4" : "宿命智 ",
	"ma81:75.5" : "生死智。 ",
	"ma81:75.6" : "諸漏已盡。 ",
	"ma81:75.7" : "得無漏心解脱慧解脱。 ",
	"ma81:75.8" : "於現法中自知自覺。自作證成就遊。 ",
	"ma81:75.9" : "生已盡梵行已立。所作已辦 ",
	"ma81:75.10" : "不更受有知如眞。 ",
	"ma81:75.11" : "如是修習念身。如是廣布者是謂第十三至第十八徳。 ",
	"ma81:75.12" : "如是修習念身。如是廣布者當知有此十八功徳。 ",
	"ma81:76.1" : "佛説如是。 ",
	"ma81:76.2" : "彼諸比丘聞佛所説。歡喜奉行 "
}
