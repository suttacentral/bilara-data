{
	"ma3:0.1" : "中阿含經 ",
	"ma3:0.2" : "七法品 ",
	"ma3:0.3" : "(二)城喩經 ",
	"ma3:1.1" : "我聞如是。 ",
	"ma3:1.2" : "一時佛遊舍衛國。在勝林給孤獨園。 ",
	"ma3:2.1" : "爾時世尊告諸比丘。 ",
	"ma3:2.2" : "如王邊城七事具足。四食豐饒易不難得。 ",
	"ma3:2.3" : "是故王城不爲外敵破。唯除内自壞。 ",
	"ma3:3.1" : "云何王城七事具足。 ",
	"ma3:3.2" : "謂王邊城造立樓櫓。築地使堅。不可毀壞。 ",
	"ma3:3.3" : "爲内安隱。制外怨敵。 ",
	"ma3:3.4" : "是謂王城一事具足。 ",
	"ma3:4.1" : "復次如王邊城掘鑿池塹極使深廣。修備可依。 ",
	"ma3:4.2" : "爲内安隱制外怨敵。 ",
	"ma3:4.3" : "是謂王城二事具足。 ",
	"ma3:5.1" : "復次如王邊城周匝通道開除平博。 ",
	"ma3:5.2" : "爲内安隱制外怨敵。 ",
	"ma3:5.3" : "是謂王城三事具足。 ",
	"ma3:6.1" : "復次如王邊城集四種軍力象軍馬軍車軍歩軍。 ",
	"ma3:6.2" : "爲内安隱制外怨敵。 ",
	"ma3:6.3" : "是謂王城四事具足。 ",
	"ma3:7.1" : "復次如王邊城豫備軍器弓矢鉾戟。 ",
	"ma3:7.2" : "爲内安隱制外怨敵。 ",
	"ma3:7.3" : "是謂王城五事具足。 ",
	"ma3:8.1" : "復次如王邊城立守門大將明略智辯。勇毅奇謀。 ",
	"ma3:8.2" : "善則聽入不善則禁。 ",
	"ma3:8.3" : "爲内安隱制外怨敵。 ",
	"ma3:8.4" : "是謂王城六事具足。 ",
	"ma3:9.1" : "復次如王邊城築立高墻。令極牢固泥塗堊灑。 ",
	"ma3:9.2" : "爲内安隱制外怨敵。 ",
	"ma3:9.3" : "是謂王城七事具足也。 ",
	"ma3:10.1" : "云何王城四食豐饒易不難得 ",
	"ma3:10.2" : "謂王邊城水草樵木資有豫備。 ",
	"ma3:10.3" : "爲内安隱制外怨敵。 ",
	"ma3:10.4" : "是謂王城一食豐饒易不難得。 ",
	"ma3:11.1" : "復次如王邊城多收稻穀及儲畜麥。 ",
	"ma3:11.2" : "爲内安隱。制外怨敵。 ",
	"ma3:11.3" : "是謂王城二食豐饒易不難得。 ",
	"ma3:12.1" : "復次如王邊城多積秥豆及大小豆。 ",
	"ma3:12.2" : "爲内安隱制外怨敵。 ",
	"ma3:12.3" : "是謂王城三食豐饒易不難得。 ",
	"ma3:13.1" : "復次如王邊城畜酥油蜜及甘蔗糖魚鹽脯肉一切具足。 ",
	"ma3:13.2" : "爲内安隱制外怨敵。 ",
	"ma3:13.3" : "是謂王城四食豐饒易不難得。 ",
	"ma3:14.1" : "如是王城七事具足。四食豐饒易不難得。 ",
	"ma3:14.2" : "不爲外敵破。唯除内自壞。 ",
	"ma3:15.1" : "如是若聖弟子亦得七善法。逮四増上心易不難得。 ",
	"ma3:15.2" : "是故聖弟子不爲魔王之所得便。亦不隨惡不善之法。 ",
	"ma3:15.3" : "不爲染汚所染。不復更受生也。 ",
	"ma3:16.1" : "云何聖弟子得七善法。 ",
	"ma3:16.2" : "謂聖弟子得堅固信。深著如來 ",
	"ma3:16.3" : "信根已立。終不隨外沙門梵志。若天魔梵及餘世間。 ",
	"ma3:16.4" : "是謂聖弟子得一善法。 ",
	"ma3:17.1" : "復次聖弟子常行慚耻。 ",
	"ma3:17.2" : "可慚知慚惡不善法穢汙煩惱。受諸惡報。造生死本。 ",
	"ma3:17.3" : "是謂聖弟子得二善法。 ",
	"ma3:18.1" : "復次聖弟子常行羞愧。 ",
	"ma3:18.2" : "可愧知愧惡不善法穢汙煩惱。受諸惡報。造生死本。 ",
	"ma3:18.3" : "是謂聖弟子得三善法。 ",
	"ma3:19.1" : "復次聖弟子常行精進。 ",
	"ma3:19.2" : "斷惡不善。修諸善法。 ",
	"ma3:19.3" : "恒自起意專一堅固。爲諸善本不捨方便。 ",
	"ma3:19.4" : "是謂聖弟子得四善法。 ",
	"ma3:20.1" : "復次聖弟子廣學多聞。 ",
	"ma3:20.2" : "守持不忘。積聚博聞。所謂法者。初善中善竟亦善。 ",
	"ma3:20.3" : "有義有文。具足清淨。顯現梵行。 ",
	"ma3:20.4" : "如是諸法廣學多聞。 ",
	"ma3:20.5" : "翫習至千。意所惟觀明見深達。 ",
	"ma3:20.6" : "是謂聖弟子得五善法。 ",
	"ma3:21.1" : "復次聖弟子常行於念 ",
	"ma3:21.2" : "成就正念。久所曾習。久所曾聞。恒憶不忘。 ",
	"ma3:21.3" : "是謂聖弟子得六善法。 ",
	"ma3:22.1" : "復次聖弟子修行智慧 ",
	"ma3:22.2" : "觀興衰法。得如此智聖慧明達。 ",
	"ma3:22.3" : "分別曉了以正盡苦。 ",
	"ma3:22.4" : "是謂聖弟子得七善法也。 ",
	"ma3:23.1" : "云何聖弟子逮四増上心易不難得。 ",
	"ma3:23.2" : "謂聖弟子離欲離惡不善之法。 ",
	"ma3:23.3" : "有覺有觀。離生喜樂逮初禪成就遊。 ",
	"ma3:23.4" : "是謂聖弟子逮初増上心易不難得。 ",
	"ma3:24.1" : "復次聖弟子覺觀已息内靜一心。 ",
	"ma3:24.2" : "無覺無觀。定生喜樂逮第二禪成就遊。 ",
	"ma3:24.3" : "是謂聖弟子逮第二増上心易不難得。 ",
	"ma3:25.1" : "復次聖弟子離於喜欲。捨無求遊。 ",
	"ma3:25.2" : "正念正智而身覺樂。謂聖所説聖所捨。念樂住空逮第三禪成就遊。 ",
	"ma3:25.3" : "是謂聖弟子逮第三増上心易不難得。 ",
	"ma3:26.1" : "復次聖弟子樂滅苦滅。 ",
	"ma3:26.2" : "喜憂本已滅。不苦不樂 ",
	"ma3:26.3" : "捨念清淨。逮第四禪成就遊。 ",
	"ma3:26.4" : "是謂聖弟子逮第四増上心易不難得。 ",
	"ma3:27.1" : "如是聖弟子得七善法。逮四増上心易不難得。 ",
	"ma3:27.2" : "不爲魔王之所得便。亦不隨惡不善之法。 ",
	"ma3:27.3" : "不爲染汚所染。不復更受生。 ",
	"ma3:28.1" : "如王邊城造立樓櫓。築地使堅。不可毀壞。 ",
	"ma3:28.2" : "爲内安隱制外怨敵。 ",
	"ma3:28.3" : "如是聖弟子得堅固信深著如來。 ",
	"ma3:28.4" : "信根已立。終不隨外沙門梵志若天魔梵及餘世間。 ",
	"ma3:28.5" : "是謂聖弟子得信樓櫓。除惡不善修諸善法也。 ",
	"ma3:29.1" : "如王邊城掘鑿池塹。極使深廣。修備可依。 ",
	"ma3:29.2" : "爲内安隱制外怨敵。 ",
	"ma3:29.3" : "如是聖弟子常行慚恥。 ",
	"ma3:29.4" : "可慚知慚惡不善法穢汙煩惱。受諸惡報造生死本。 ",
	"ma3:29.5" : "是謂聖弟子得慚池塹除惡不善修諸善法也。 ",
	"ma3:30.1" : "如王邊城周匝通道開除平博。 ",
	"ma3:30.2" : "爲内安隱制外怨敵。 ",
	"ma3:30.3" : "如是聖弟子常行羞愧。 ",
	"ma3:30.4" : "可愧知愧惡不善法穢汚煩惱。受諸惡報造生死本。 ",
	"ma3:30.5" : "是謂聖弟子得愧平道。除惡不善。修諸善法也。 ",
	"ma3:31.1" : "如王邊城集四種軍力象軍馬軍車軍歩軍。 ",
	"ma3:31.2" : "爲内安隱。制外怨敵。 ",
	"ma3:31.3" : "如是聖弟子常行精進。 ",
	"ma3:31.4" : "斷惡不善修諸善法。恒自起意專一堅固。爲諸善本不捨方便。 ",
	"ma3:31.5" : "是謂聖弟子得精進軍力除惡不善修諸善法也。 ",
	"ma3:32.1" : "如王邊城豫備軍器弓矢鉾戟。 ",
	"ma3:32.2" : "爲内安隱制外怨敵。 ",
	"ma3:32.3" : "如是聖弟子廣學多聞。 ",
	"ma3:32.4" : "守持不忘積聚博聞。所謂法者。初善中善竟亦善。 ",
	"ma3:32.5" : "有義有文。具足清淨。顯現梵行。 ",
	"ma3:32.6" : "如是諸法廣學多聞 ",
	"ma3:32.7" : "翫習至千。意所惟觀明見深達。 ",
	"ma3:32.8" : "是謂聖弟子得多聞軍器除惡不善修諸善法也。 ",
	"ma3:33.1" : "如王邊城立守門大將。明略智辯勇毅奇謀。 ",
	"ma3:33.2" : "善則聽入不善則禁。 ",
	"ma3:33.3" : "爲内安隱制外怨敵。 ",
	"ma3:33.4" : "如是聖弟子常行於念 ",
	"ma3:33.5" : "成就正念。久所曾習久所曾聞。恒憶不忘。 ",
	"ma3:33.6" : "是謂聖弟子得念守門大將除惡不善修諸善法也。 ",
	"ma3:34.1" : "如王邊城築立高牆令極牢固泥塗堊灑。 ",
	"ma3:34.2" : "爲内安隱制外怨敵。 ",
	"ma3:34.3" : "如是聖弟子修行智慧觀興衰法。得如此智聖慧明達。 ",
	"ma3:34.4" : "分別曉了以正盡苦。 ",
	"ma3:34.5" : "是謂聖弟子得智慧牆。除惡不善修諸善法也。 ",
	"ma3:35.1" : "如王邊城水草樵木資有豫備。 ",
	"ma3:35.2" : "爲内安隱制外怨敵。 ",
	"ma3:35.3" : "如是聖弟子離欲離惡不善之法。 ",
	"ma3:35.4" : "有覺有觀離生喜樂逮初禪成就遊。 ",
	"ma3:35.5" : "樂住無乏。 ",
	"ma3:35.6" : "安隱快樂。自致涅槃也。 ",
	"ma3:36.1" : "如王邊城多收稻穀及儲畜麥。 ",
	"ma3:36.2" : "爲内安隱制外怨敵。 ",
	"ma3:36.3" : "如是聖弟子。覺觀已息。内靜一心。 ",
	"ma3:36.4" : "無覺無觀。定生喜樂逮第二禪成就遊。 ",
	"ma3:36.5" : "樂住無乏。 ",
	"ma3:36.6" : "安隱快樂。自致涅槃也。 ",
	"ma3:37.1" : "如王邊城多積秥豆及大小豆。 ",
	"ma3:37.2" : "爲内安隱制外怨敵。 ",
	"ma3:37.3" : "如是聖弟子離於喜欲捨無求遊。 ",
	"ma3:37.4" : "正念正智而身覺樂。謂聖所説聖所捨。念樂住空逮第三禪成就遊。 ",
	"ma3:37.5" : "樂住無乏。 ",
	"ma3:37.6" : "安隱快樂。自致涅槃也。 ",
	"ma3:38.1" : "如王邊城畜酥油蜜及甘蔗糖魚鹽脯肉一切充足。 ",
	"ma3:38.2" : "爲内安隱制外怨敵。 ",
	"ma3:38.3" : "如是聖弟子樂滅苦滅。 ",
	"ma3:38.4" : "喜憂本已滅。不苦不樂 ",
	"ma3:38.5" : "捨念清淨逮第四禪成就遊。 ",
	"ma3:38.6" : "樂住無乏。 ",
	"ma3:38.7" : "安隱快樂。自致涅槃。 ",
	"ma3:39.1" : "佛説如是。 ",
	"ma3:39.2" : "彼諸比丘聞佛所説。歡喜奉行 "
}
