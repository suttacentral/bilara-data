{
	"sa1199:0.1" : "雜阿含經 ",
	"sa1199:0.2" : "卷第四十五 ",
	"sa1199:0.3" : "(一一九九) ",
	"sa1199:1.1" : "如是我聞。 ",
	"sa1199:1.2" : "一時佛住舍衞國祇樹給孤獨園。 ",
	"sa1199:2.1" : "時有蘇摩比丘尼。住舍衞國王園精舍比丘尼衆中。 ",
	"sa1199:2.2" : "晨朝著衣持鉢。入舍衞城乞食。 ",
	"sa1199:2.3" : "食已還精舍。擧衣鉢洗足畢。持尼師壇著右肩上。至安陀林坐禪。 ",
	"sa1199:3.1" : "時魔波旬作是念。 ",
	"sa1199:3.2" : "今沙門瞿曇住舍衞國祇樹給孤獨園。 ",
	"sa1199:3.3" : "有蘇摩比丘尼。住舍衞國王園精舍比丘尼衆中。 ",
	"sa1199:3.4" : "晨朝著衣持鉢。入舍衞城乞食。 ",
	"sa1199:3.5" : "食已還精舍。擧衣鉢洗足畢。持尼師檀著右肩上。入安陀林坐禪。 ",
	"sa1199:3.6" : "我今當往爲作留難。 ",
	"sa1199:3.7" : "即化作年少容貎端正。往至蘇摩比丘尼所。問言。 ",
	"sa1199:3.8" : "阿姨欲至何所。 ",
	"sa1199:4.1" : "答言賢者。 ",
	"sa1199:4.2" : "欲至遠離處去。 ",
	"sa1199:5.1" : "時魔波旬即説偈言 ",
	"sa1199:5.2" : "仙人所住處 ",
	"sa1199:5.3" : "是處甚難得 ",
	"sa1199:5.4" : "非彼二指智 ",
	"sa1199:5.5" : "能得到彼處 ",
	"sa1199:6.1" : "時蘇摩比丘尼作是念。 ",
	"sa1199:6.2" : "此是何等欲恐怖我。 ",
	"sa1199:6.3" : "爲人爲非人。爲姦狡人。 ",
	"sa1199:6.4" : "作此思惟已決定智生。 ",
	"sa1199:6.5" : "知是惡魔來欲嬈亂。 ",
	"sa1199:7.1" : "即説偈言 ",
	"sa1199:7.2" : "心入於正受 ",
	"sa1199:7.3" : "女形復何爲 ",
	"sa1199:7.4" : "智或若生已 ",
	"sa1199:7.5" : "逮得無上法 ",
	"sa1199:7.6" : "若於男女想 ",
	"sa1199:7.7" : "心不得倶離 ",
	"sa1199:7.8" : "彼即隨魔説 ",
	"sa1199:7.9" : "汝應往語彼 ",
	"sa1199:7.10" : "離於一切苦 ",
	"sa1199:7.11" : "捨一切闇冥 ",
	"sa1199:7.12" : "逮得滅盡證 ",
	"sa1199:7.13" : "安住諸漏盡 ",
	"sa1199:7.14" : "覺知汝惡魔 ",
	"sa1199:7.15" : "即自磨滅去 ",
	"sa1199:8.1" : "時魔波旬作是念。 ",
	"sa1199:8.2" : "蘇摩比丘尼已知我心。 ",
	"sa1199:8.3" : "内懷憂悔即沒不現 "
}
