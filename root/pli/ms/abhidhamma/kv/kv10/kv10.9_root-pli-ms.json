{
  "kv10.9:0.1": "Kathāvatthu",
  "kv10.9:0.2": "Mahāpaṇṇāsaka",
  "kv10.9:0.3": "Dasamavagga",
  "kv10.9:0.4": "Samādānahetukathā",
  "kv10.9:1.1": "Samādānahetukaṁ sīlaṁ vaḍḍhatīti?",
  "kv10.9:1.2": "Āmantā.",
  "kv10.9:1.3": "Samādānahetuko phasso vaḍḍhati, vedanā vaḍḍhati, saññā vaḍḍhati, cetanā vaḍḍhati, cittaṁ vaḍḍhati, saddhā vaḍḍhati, vīriyaṁ vaḍḍhati, sati vaḍḍhati, samādhi vaḍḍhati, paññā vaḍḍhatīti?",
  "kv10.9:1.4": "Na hevaṁ vattabbe …pe….",
  "kv10.9:2.1": "Samādānahetukaṁ sīlaṁ vaḍḍhatīti?",
  "kv10.9:2.2": "Āmantā.",
  "kv10.9:2.3": "Latā viya vaḍḍhati, māluvā viya vaḍḍhati, rukkho viya vaḍḍhati, tiṇaṁ viya vaḍḍhati, muñjapuñjo viya vaḍḍhatīti?",
  "kv10.9:2.4": "Na hevaṁ vattabbe …pe….",
  "kv10.9:3.1": "Samādānahetukaṁ sīlaṁ vaḍḍhatīti?",
  "kv10.9:3.2": "Āmantā.",
  "kv10.9:3.3": "Sīlaṁ samādiyitvā kāmavitakkaṁ vitakkentassa byāpādavitakkaṁ vitakkentassa vihiṁsāvitakkaṁ vitakkentassa sīlaṁ vaḍḍhatīti?",
  "kv10.9:3.4": "Āmantā.",
  "kv10.9:3.5": "Dvinnaṁ phassānaṁ …pe… dvinnaṁ cittānaṁ samodhānaṁ hotīti?",
  "kv10.9:3.6": "Na hevaṁ vattabbe …pe… dvinnaṁ phassānaṁ …pe… dvinnaṁ cittānaṁ samodhānaṁ hotīti?",
  "kv10.9:3.7": "Āmantā.",
  "kv10.9:3.8": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?",
  "kv10.9:3.9": "Na hevaṁ vattabbe …pe….",
  "kv10.9:4.1": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?",
  "kv10.9:4.2": "Āmantā.",
  "kv10.9:4.3": "Nanu vuttaṁ bhagavatā—",
  "kv10.9:4.4": "“cattārimāni, bhikkhave, suvidūravidūrāni.",
  "kv10.9:4.5": "Katamāni cattāri?",
  "kv10.9:4.6": "Nabhañca, bhikkhave, pathavī ca—",
  "kv10.9:4.7": "idaṁ paṭhamaṁ suvidūravidūraṁ …pe… tasmā sataṁ dhammo asabbhi ārakā”ti.",
  "kv10.9:4.8": "Attheva suttantoti?",
  "kv10.9:4.9": "Āmantā.",
  "kv10.9:4.10": "Tena hi na vattabbaṁ—",
  "kv10.9:4.11": "“kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantī”ti.",
  "kv10.9:5.1": "Na vattabbaṁ—",
  "kv10.9:5.2": "“samādānahetukaṁ sīlaṁ vaḍḍhatī”ti?",
  "kv10.9:5.3": "Āmantā.",
  "kv10.9:5.4": "Nanu vuttaṁ bhagavatā—",
  "kv10.9:5.5": "“ārāmaropā vanaropā …pe…",
  "kv10.9:5.6": "dhammaṭṭhā sīlasampannā te janā saggagāmino”ti.",
  "kv10.9:5.7": "Attheva suttantoti?",
  "kv10.9:5.8": "Āmantā.",
  "kv10.9:5.9": "Tena hi samādānahetukaṁ sīlaṁ vaḍḍhatīti.",
  "kv10.9:5.10": "Samādānahetukathā niṭṭhitā."
}