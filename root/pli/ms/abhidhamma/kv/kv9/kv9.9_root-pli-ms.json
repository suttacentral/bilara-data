{
  "kv9.9:0.1": "Kathāvatthu",
  "kv9.9:0.2": "Mahāpaṇṇāsaka",
  "kv9.9:0.3": "Navamavagga",
  "kv9.9:0.4": "Nayathācittassavācātikathā",
  "kv9.9:1.1": "Na yathācittassa vācāti?",
  "kv9.9:1.2": "Āmantā.",
  "kv9.9:1.3": "Aphassakassa vācā avedanakassa vācā asaññakassa vācā acetanakassa vācā acittakassa vācāti?",
  "kv9.9:1.4": "Na hevaṁ vattabbe …pe…",
  "kv9.9:1.5": "nanu saphassakassa vācā savedanakassa vācā sasaññakassa vācā sacetanakassa vācā sacittakassa vācāti?",
  "kv9.9:1.6": "Āmantā.",
  "kv9.9:1.7": "Hañci saphassakassa vācā …pe…",
  "kv9.9:1.8": "sacittakassa vācā, no ca vata re vattabbe—",
  "kv9.9:1.9": "“na yathācittassa vācā”ti.",
  "kv9.9:2.1": "Na yathācittassa vācāti?",
  "kv9.9:2.2": "Āmantā.",
  "kv9.9:2.3": "Anāvaṭṭentassa vācā …pe…",
  "kv9.9:2.4": "anābhogassa vācā …pe… appaṇidahantassa vācāti?",
  "kv9.9:2.5": "Na hevaṁ vattabbe …pe…",
  "kv9.9:2.6": "nanu āvaṭṭentassa vācā ābhogassa vācā …pe… paṇidahantassa vācāti?",
  "kv9.9:2.7": "Āmantā.",
  "kv9.9:2.8": "Hañci āvaṭṭentassa vācā ābhogassa vācā paṇidahantassa vācā, no ca vata re vattabbe—",
  "kv9.9:2.9": "“na yathācittassa vācā”ti.",
  "kv9.9:3.1": "Na yathācittassa vācāti?",
  "kv9.9:3.2": "Āmantā.",
  "kv9.9:3.3": "Nanu vācā cittasamuṭṭhānā cittena sahajātā cittena saha ekuppādāti?",
  "kv9.9:3.4": "Āmantā.",
  "kv9.9:3.5": "Hañci vācā cittasamuṭṭhānā cittena sahajātā cittena saha ekuppādā, no ca vata re vattabbe—",
  "kv9.9:3.6": "“na yathācittassa vācā”ti.",
  "kv9.9:4.1": "Na yathācittassa vācāti?",
  "kv9.9:4.2": "Āmantā.",
  "kv9.9:4.3": "Na bhaṇitukāmo bhaṇati, na kathetukāmo katheti, na ālapitukāmo ālapati, na voharitukāmo voharatīti?",
  "kv9.9:4.4": "Na hevaṁ vattabbe …pe…",
  "kv9.9:4.5": "nanu bhaṇitukāmo bhaṇati, kathetukāmo katheti, ālapitukāmo ālapati, voharitukāmo voharatīti?",
  "kv9.9:4.6": "Āmantā.",
  "kv9.9:4.7": "Hañci bhaṇitukāmo bhaṇati, kathetukāmo katheti, ālapitukāmo ālapati, voharitukāmo voharati, no ca vata re vattabbe—",
  "kv9.9:4.8": "“na yathācittassa vācā”ti.",
  "kv9.9:5.1": "Na vattabbaṁ—",
  "kv9.9:5.2": "“na yathācittassa vācā”ti?",
  "kv9.9:5.3": "Āmantā.",
  "kv9.9:5.4": "Nanu atthi koci “aññaṁ bhaṇissāmī”ti aññaṁ bhaṇati, “aññaṁ kathessāmī”ti aññaṁ katheti, “aññaṁ ālapissāmī”ti aññaṁ ālapati, “aññaṁ voharissāmī”ti aññaṁ voharatīti?",
  "kv9.9:5.5": "Āmantā.",
  "kv9.9:5.6": "Hañci atthi koci “aññaṁ bhaṇissāmī”ti aññaṁ bhaṇati …pe…",
  "kv9.9:5.7": "“aññaṁ voharissāmī”ti aññaṁ voharati, tena vata re vattabbe—",
  "kv9.9:5.8": "“na yathācittassa vācā”ti.",
  "kv9.9:5.9": "Na yathācittassa vācātikathā niṭṭhitā."
}