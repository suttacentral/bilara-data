{
  "kv9.2:0.1": "Kathāvatthu",
  "kv9.2:0.2": "Mahāpaṇṇāsaka",
  "kv9.2:0.3": "Navamavagga",
  "kv9.2:0.4": "Amatārammaṇakathā",
  "kv9.2:1.1": "Amatārammaṇaṁ saṁyojananti?",
  "kv9.2:1.2": "Āmantā.",
  "kv9.2:1.3": "Amataṁ saṁyojaniyaṁ ganthaniyaṁ oghaniyaṁ yoganiyaṁ nīvaraṇiyaṁ parāmaṭṭhaṁ upādāniyaṁ saṅkilesiyanti?",
  "kv9.2:1.4": "Na hevaṁ vattabbe …pe…",
  "kv9.2:1.5": "nanu amataṁ asaṁyojaniyaṁ aganthaniyaṁ …pe… asaṅkilesiyanti?",
  "kv9.2:1.6": "Āmantā.",
  "kv9.2:1.7": "Hañci amataṁ asaṁyojaniyaṁ …pe… asaṅkilesiyaṁ, no ca vata re vattabbe—",
  "kv9.2:1.8": "“amatārammaṇaṁ saṁyojanan”ti.",
  "kv9.2:2.1": "Amataṁ ārabbha rāgo uppajjatīti?",
  "kv9.2:2.2": "Āmantā.",
  "kv9.2:2.3": "Amataṁ rāgaṭṭhāniyaṁ rajaniyaṁ kamaniyaṁ madaniyaṁ bandhaniyaṁ mucchaniyanti?",
  "kv9.2:2.4": "Na hevaṁ vattabbe …pe…",
  "kv9.2:2.5": "nanu amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyanti?",
  "kv9.2:2.6": "Āmantā.",
  "kv9.2:2.7": "Hañci amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyaṁ, no ca vata re vattabbe—",
  "kv9.2:2.8": "“amataṁ ārabbha rāgo uppajjatī”ti.",
  "kv9.2:3.1": "Amataṁ ārabbha doso uppajjatīti?",
  "kv9.2:3.2": "Āmantā.",
  "kv9.2:3.3": "Amataṁ dosaṭṭhāniyaṁ kopaṭṭhāniyaṁ paṭighaṭṭhāniyanti?",
  "kv9.2:3.4": "Na hevaṁ vattabbe …pe…",
  "kv9.2:3.5": "nanu amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti?",
  "kv9.2:3.6": "Āmantā.",
  "kv9.2:3.7": "Hañci amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyaṁ, no ca vata re vattabbe—",
  "kv9.2:3.8": "“amataṁ ārabbha doso uppajjatī”ti.",
  "kv9.2:4.1": "Amataṁ ārabbha moho uppajjatīti?",
  "kv9.2:4.2": "Āmantā.",
  "kv9.2:4.3": "Amataṁ mohaṭṭhāniyaṁ aññāṇakaraṇaṁ acakkhukaraṇaṁ paññānirodhiyaṁ vighātapakkhiyaṁ anibbānasaṁvattaniyanti?",
  "kv9.2:4.4": "Na hevaṁ vattabbe …pe…",
  "kv9.2:4.5": "nanu amataṁ na mohaṭṭhāniyaṁ na aññāṇakaraṇaṁ na acakkhukaraṇaṁ paññābuddhiyaṁ avighātapakkhiyaṁ nibbānasaṁvattaniyanti?",
  "kv9.2:4.6": "Āmantā.",
  "kv9.2:4.7": "Hañci amataṁ na mohaṭṭhāniyaṁ na aññāṇakaraṇaṁ …pe…",
  "kv9.2:4.8": "nibbānasaṁvattaniyaṁ, no ca vata re vattabbe—",
  "kv9.2:4.9": "“amataṁ ārabbha moho uppajjatī”ti.",
  "kv9.2:5.1": "Rūpaṁ ārabbha saṁyojanā uppajjanti, rūpaṁ saṁyojaniyaṁ ganthaniyaṁ …pe… saṅkilesiyanti?",
  "kv9.2:5.2": "Āmantā.",
  "kv9.2:5.3": "Amataṁ ārabbha saṁyojanā uppajjanti, amataṁ saṁyojaniyaṁ …pe… saṅkilesiyanti?",
  "kv9.2:5.4": "Na hevaṁ vattabbe …pe….",
  "kv9.2:6.1": "Rūpaṁ ārabbha rāgo uppajjati, rūpaṁ rāgaṭṭhāniyaṁ rajaniyaṁ kamaniyaṁ madaniyaṁ bandhaniyaṁ mucchaniyanti?",
  "kv9.2:6.2": "Āmantā.",
  "kv9.2:6.3": "Amataṁ ārabbha rāgo uppajjati, amataṁ rāgaṭṭhāniyaṁ …pe… mucchaniyanti?",
  "kv9.2:6.4": "Na hevaṁ vattabbe …pe….",
  "kv9.2:7.1": "Rūpaṁ ārabbha doso uppajjati, rūpaṁ dosaṭṭhāniyaṁ kopaṭṭhāniyaṁ paṭighaṭṭhāniyanti?",
  "kv9.2:7.2": "Āmantā.",
  "kv9.2:7.3": "Amataṁ ārabbha doso uppajjati, amataṁ dosaṭṭhāniyaṁ kopaṭṭhāniyaṁ paṭighaṭṭhāniyanti?",
  "kv9.2:7.4": "Na hevaṁ vattabbe …pe….",
  "kv9.2:8.1": "Rūpaṁ ārabbha moho uppajjati, rūpaṁ mohaṭṭhāniyaṁ aññāṇakaraṇaṁ …pe… anibbānasaṁvattaniyanti?",
  "kv9.2:8.2": "Āmantā.",
  "kv9.2:8.3": "Amataṁ ārabbha moho uppajjati, amataṁ mohaṭṭhāniyaṁ aññāṇakaraṇaṁ …pe… anibbānasaṁvattaniyanti?",
  "kv9.2:8.4": "Na hevaṁ vattabbe …pe….",
  "kv9.2:9.1": "Amataṁ ārabbha saṁyojanā uppajjanti, amataṁ asaṁyojaniyaṁ aganthaniyaṁ anoghaniyaṁ ayoganiyaṁ anīvaraṇiyaṁ aparāmaṭṭhaṁ anupādāniyaṁ asaṅkilesiyanti?",
  "kv9.2:9.2": "Āmantā.",
  "kv9.2:9.3": "Rūpaṁ ārabbha saṁyojanā uppajjanti, rūpaṁ asaṁyojaniyaṁ aganthaniyaṁ …pe… asaṅkilesiyanti?",
  "kv9.2:9.4": "Na hevaṁ vattabbe …pe….",
  "kv9.2:10.1": "Amataṁ ārabbha rāgo uppajjati, amataṁ na rāgaṭṭhāniyaṁ na rajaniyaṁ na kamaniyaṁ na madaniyaṁ na bandhaniyaṁ na mucchaniyanti?",
  "kv9.2:10.2": "Āmantā.",
  "kv9.2:10.3": "Rūpaṁ ārabbha rāgo uppajjati, rūpaṁ na rāgaṭṭhāniyaṁ …pe…",
  "kv9.2:10.4": "na mucchaniyanti?",
  "kv9.2:10.5": "Na hevaṁ vattabbe …pe….",
  "kv9.2:11.1": "Amataṁ ārabbha doso uppajjati, amataṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti?",
  "kv9.2:11.2": "Āmantā.",
  "kv9.2:11.3": "Rūpaṁ ārabbha doso uppajjati, rūpaṁ na dosaṭṭhāniyaṁ na kopaṭṭhāniyaṁ na paṭighaṭṭhāniyanti?",
  "kv9.2:11.4": "Na hevaṁ vattabbe …pe….",
  "kv9.2:12.1": "Amataṁ ārabbha moho uppajjati, amataṁ na mohaṭṭhāniyaṁ na aññāṇakaraṇaṁ …pe… nibbānasaṁvattaniyanti?",
  "kv9.2:12.2": "Āmantā.",
  "kv9.2:12.3": "Rūpaṁ ārabbha moho uppajjati, rūpaṁ na mohaṭṭhāniyaṁ na aññāṇakaraṇaṁ …pe… nibbānasaṁvattaniyanti?",
  "kv9.2:12.4": "Na hevaṁ vattabbe …pe….",
  "kv9.2:13.1": "Na vattabbaṁ—",
  "kv9.2:13.2": "“amatārammaṇaṁ saṁyojanan”ti?",
  "kv9.2:13.3": "Āmantā.",
  "kv9.2:13.4": "Nanu vuttaṁ bhagavatā—",
  "kv9.2:13.5": "“nibbānaṁ nibbānato sañjānāti, nibbānaṁ nibbānato sañjānitvā nibbānaṁ maññati, nibbānasmiṁ maññati, nibbānato maññati, nibbānaṁ meti maññati, nibbānaṁ abhinandatī”ti.",
  "kv9.2:13.6": "Attheva suttantoti?",
  "kv9.2:13.7": "Āmantā.",
  "kv9.2:13.8": "Tena hi amatārammaṇaṁ saṁyojananti.",
  "kv9.2:13.9": "Amatārammaṇakathā niṭṭhitā."
}