{
  "kv13.3:0.1": "Kathāvatthu",
  "kv13.3:0.2": "Mahāpaṇṇāsaka",
  "kv13.3:0.3": "Terasamavagga",
  "kv13.3:0.4": "Anantarāpayuttakathā",
  "kv13.3:1.1": "Anantarāpayutto puggalo sammattaniyāmaṁ okkameyyāti?",
  "kv13.3:1.2": "Āmantā.",
  "kv13.3:1.3": "Micchattaniyāmañca sammattaniyāmañca ubho okkameyyāti?",
  "kv13.3:1.4": "Na hevaṁ vattabbe …pe…",
  "kv13.3:2.1": "Anantarāpayutto puggalo sammattaniyāmaṁ okkameyyāti?",
  "kv13.3:2.2": "Āmantā.",
  "kv13.3:2.3": "Nanu taṁ kammaṁ payuttaṁ kukkuccaṁ uppāditaṁ vippaṭisāriyaṁ janitanti?",
  "kv13.3:2.4": "Āmantā.",
  "kv13.3:2.5": "Hañci taṁ kammaṁ payuttaṁ kukkuccaṁ uppāditaṁ vippaṭisāriyaṁ janitaṁ, no ca vata re vattabbe—",
  "kv13.3:2.6": "“anantarāpayutto puggalo sammattaniyāmaṁ okkameyyā”ti.",
  "kv13.3:3.1": "Anantarāpayutto puggalo abhabbo sammattaniyāmaṁ okkamitunti?",
  "kv13.3:3.2": "Āmantā.",
  "kv13.3:3.3": "Mātā jīvitā voropitā … pitā jīvitā voropito … arahā jīvitā voropito … duṭṭhena cittena tathāgatassa lohitaṁ uppāditaṁ … saṅgho bhinnoti?",
  "kv13.3:3.4": "Na hevaṁ vattabbe …pe….",
  "kv13.3:4.1": "Anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitunti?",
  "kv13.3:4.2": "Āmantā.",
  "kv13.3:4.3": "Mātā jīvitā voropitā … pitā jīvitā voropito …pe…",
  "kv13.3:4.4": "saṅgho bhinnoti?",
  "kv13.3:4.5": "Na hevaṁ vattabbe …pe….",
  "kv13.3:5.1": "Anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitunti?",
  "kv13.3:5.2": "Āmantā.",
  "kv13.3:5.3": "Nanu taṁ kammaṁ paṭisaṁhaṭaṁ kukkuccaṁ paṭivinoditaṁ vippaṭisāriyaṁ paṭivinītanti?",
  "kv13.3:5.4": "Āmantā.",
  "kv13.3:5.5": "Hañci taṁ kammaṁ paṭisaṁhaṭaṁ kukkuccaṁ paṭivinoditaṁ vippaṭisāriyaṁ paṭivinītaṁ, no ca vata re vattabbe—",
  "kv13.3:5.6": "“anantarāpayutto puggalo taṁ kammaṁ paṭisaṁharitvā kukkuccaṁ paṭivinodetvā vippaṭisāriyaṁ paṭivinetvā abhabbo sammattaniyāmaṁ okkamitun”ti.",
  "kv13.3:6.1": "Anantarāpayutto puggalo sammattaniyāmaṁ okkameyyāti?",
  "kv13.3:6.2": "Āmantā.",
  "kv13.3:6.3": "Nanu taṁ kammaṁ payutto āsīti?",
  "kv13.3:6.4": "Āmantā.",
  "kv13.3:6.5": "Hañci taṁ kammaṁ payutto āsi, no ca vata re vattabbe—",
  "kv13.3:6.6": "“anantarāpayutto puggalo sammattaniyāmaṁ okkameyyā”ti.",
  "kv13.3:6.7": "Anantarāpayuttakathā niṭṭhitā."
}