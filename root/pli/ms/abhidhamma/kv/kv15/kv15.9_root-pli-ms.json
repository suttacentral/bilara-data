{
  "kv15.9:0.1": "Kathāvatthu",
  "kv15.9:0.2": "Mahāpaṇṇāsaka",
  "kv15.9:0.3": "Pannarasamavagga",
  "kv15.9:0.4": "Tatiyasaññāvedayitakathā",
  "kv15.9:1.1": "Saññāvedayitanirodhaṁ samāpanno kālaṁ kareyyāti?",
  "kv15.9:1.2": "Āmantā.",
  "kv15.9:1.3": "Atthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittanti?",
  "kv15.9:1.4": "Na hevaṁ vattabbe …pe…",
  "kv15.9:1.5": "natthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittanti?",
  "kv15.9:1.6": "Āmantā.",
  "kv15.9:1.7": "Hañci natthi saññāvedayitanirodhaṁ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṁ cittaṁ, no ca vata re vattabbe—",
  "kv15.9:1.8": "“saññāvedayitanirodhaṁ samāpanno kālaṁ kareyyā”ti.",
  "kv15.9:2.1": "Saññāvedayitanirodhaṁ samāpanno kālaṁ kareyyāti?",
  "kv15.9:2.2": "Āmantā.",
  "kv15.9:2.3": "Atthi saññāvedayitanirodhaṁ samāpannassa phasso vedanā saññā cetanā cittanti?",
  "kv15.9:2.4": "Na hevaṁ vattabbe …pe…",
  "kv15.9:2.5": "natthi saññāvedayitanirodhaṁ samāpannassa phasso vedanā saññā cetanā cittanti?",
  "kv15.9:2.6": "Āmantā.",
  "kv15.9:2.7": "Aphassakassa kālaṅkiriyā, avedanakassa kālaṅkiriyā …pe… acittakassa kālaṅkiriyāti?",
  "kv15.9:2.8": "Na hevaṁ vattabbe …pe…",
  "kv15.9:2.9": "nanu saphassakassa kālaṅkiriyā …pe… sacittakassa kālaṅkiriyāti?",
  "kv15.9:2.10": "Āmantā.",
  "kv15.9:2.11": "Hañci saphassakassa kālaṅkiriyā …pe… sacittakassa kālaṅkiriyā, no ca vata re vattabbe—",
  "kv15.9:2.12": "“saññāvedayitanirodhaṁ samāpanno kālaṁ kareyyā”ti.",
  "kv15.9:3.1": "Saññāvedayitanirodhaṁ samāpanno kālaṁ kareyyāti?",
  "kv15.9:3.2": "Āmantā.",
  "kv15.9:3.3": "Saññāvedayitanirodhaṁ samāpannassa kāye visaṁ kameyya, satthaṁ kameyya, aggi kameyyāti?",
  "kv15.9:3.4": "Na hevaṁ vattabbe …pe…",
  "kv15.9:3.5": "saññāvedayitanirodhaṁ samāpannassa kāye visaṁ na kameyya, satthaṁ na kameyya, aggi na kameyyāti?",
  "kv15.9:3.6": "Āmantā.",
  "kv15.9:3.7": "Hañci saññāvedayitanirodhaṁ samāpannassa kāye visaṁ na kameyya, satthaṁ na kameyya, aggi na kameyya, no ca vata re vattabbe—",
  "kv15.9:3.8": "“saññāvedayitanirodhaṁ samāpanno kālaṁ kareyyā”ti.",
  "kv15.9:4.1": "Saññāvedayitanirodhaṁ samāpanno kālaṁ kareyyāti?",
  "kv15.9:4.2": "Āmantā.",
  "kv15.9:4.3": "Saññāvedayitanirodhaṁ samāpannassa kāye visaṁ kameyya, satthaṁ kameyya, aggi kameyyāti?",
  "kv15.9:4.4": "Āmantā.",
  "kv15.9:4.5": "Na nirodhaṁ samāpannoti?",
  "kv15.9:4.6": "Na hevaṁ vattabbe …pe….",
  "kv15.9:5.1": "Saññāvedayitanirodhaṁ samāpanno na kālaṁ kareyyāti?",
  "kv15.9:5.2": "Āmantā.",
  "kv15.9:5.3": "Atthi so niyāmo yena niyāmena niyato saññāvedayitanirodhaṁ samāpanno na kālaṁ kareyyāti?",
  "kv15.9:5.4": "Natthi.",
  "kv15.9:5.5": "Hañci natthi so niyāmo yena niyāmena niyato saññāvedayitanirodhaṁ samāpanno na kālaṁ kareyya, no ca vata re vattabbe—",
  "kv15.9:5.6": "“saññāvedayitanirodhaṁ samāpanno na kālaṁ kareyyā”ti.",
  "kv15.9:6.1": "Cakkhuviññāṇasamaṅgī na kālaṁ kareyyāti?",
  "kv15.9:6.2": "Āmantā.",
  "kv15.9:6.3": "Atthi so niyāmo yena niyāmena niyato cakkhuviññāṇasamaṅgī na kālaṁ kareyyāti?",
  "kv15.9:6.4": "Natthi.",
  "kv15.9:6.5": "Hañci natthi so niyāmo yena niyāmena niyato cakkhuviññāṇasamaṅgī na kālaṁ kareyya, no ca vata re vattabbe—",
  "kv15.9:6.6": "“cakkhuviññāṇasamaṅgī na kālaṁ kareyyā”ti.",
  "kv15.9:6.7": "Tatiyasaññāvedayitakathā niṭṭhitā."
}