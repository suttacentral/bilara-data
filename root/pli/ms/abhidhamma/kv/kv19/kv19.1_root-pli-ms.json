{
  "kv19.1:0.1": "Kathāvatthu",
  "kv19.1:0.2": "Niggahapaṇṇāsaka",
  "kv19.1:0.3": "Ekūnavīsatimavagga",
  "kv19.1:0.4": "Kilesajahanakathā",
  "kv19.1:1.1": "Atīte kilese jahatīti?",
  "kv19.1:1.2": "Āmantā.",
  "kv19.1:1.3": "Niruddhaṁ nirodheti, vigataṁ vigameti, khīṇaṁ khepeti, atthaṅgataṁ atthaṅgameti, abbhatthaṅgataṁ abbhatthaṅgametīti?",
  "kv19.1:1.4": "Na hevaṁ vattabbe …pe…",
  "kv19.1:1.5": "atīte kilese jahatīti?",
  "kv19.1:1.6": "Āmantā.",
  "kv19.1:1.7": "Nanu atītaṁ niruddhanti?",
  "kv19.1:1.8": "Āmantā.",
  "kv19.1:1.9": "Hañci atītaṁ niruddhaṁ, no ca vata re vattabbe—",
  "kv19.1:1.10": "“atīte kilese jahatī”ti.",
  "kv19.1:1.11": "Atīte kilese jahatīti?",
  "kv19.1:1.12": "Āmantā.",
  "kv19.1:1.13": "Nanu atītaṁ natthīti?",
  "kv19.1:1.14": "Āmantā.",
  "kv19.1:1.15": "Hañci atītaṁ natthi, no ca vata re vattabbe—",
  "kv19.1:1.16": "“atīte kilese jahatī”ti.",
  "kv19.1:2.1": "Anāgate kilese jahatīti?",
  "kv19.1:2.2": "Āmantā.",
  "kv19.1:2.3": "Ajātaṁ ajaneti, asañjātaṁ asañjaneti, anibbattaṁ anibbatteti, apātubhūtaṁ apātubhāvetīti?",
  "kv19.1:2.4": "Na hevaṁ vattabbe …pe…",
  "kv19.1:2.5": "anāgate kilese jahatīti?",
  "kv19.1:2.6": "Āmantā.",
  "kv19.1:2.7": "Nanu anāgataṁ ajātanti?",
  "kv19.1:2.8": "Āmantā.",
  "kv19.1:2.9": "Hañci anāgataṁ ajātaṁ, no ca vata re vattabbe—",
  "kv19.1:2.10": "“anāgate kilese jahatī”ti.",
  "kv19.1:2.11": "Anāgate kilese jahatīti?",
  "kv19.1:2.12": "Āmantā.",
  "kv19.1:2.13": "Nanu anāgataṁ natthīti?",
  "kv19.1:2.14": "Āmantā.",
  "kv19.1:2.15": "Hañci anāgataṁ natthi, no ca vata re vattabbe—",
  "kv19.1:2.16": "“anāgate kilese jahatī”ti.",
  "kv19.1:3.1": "Paccuppanne kilese jahatīti?",
  "kv19.1:3.2": "Āmantā.",
  "kv19.1:3.3": "Ratto rāgaṁ jahati, duṭṭho dosaṁ jahati, mūḷho mohaṁ jahati, kiliṭṭho kilese jahatīti?",
  "kv19.1:3.4": "Na hevaṁ vattabbe …pe…",
  "kv19.1:3.5": "rāgena rāgaṁ jahati, dosena dosaṁ jahati, mohena mohaṁ jahati, kilesehi kilese jahatīti?",
  "kv19.1:3.6": "Na hevaṁ vattabbe …pe…",
  "kv19.1:4.1": "Rāgo cittasampayutto, maggo cittasampayuttoti?",
  "kv19.1:4.2": "Āmantā.",
  "kv19.1:4.3": "Dvinnaṁ cittānaṁ samodhānaṁ hotīti?",
  "kv19.1:4.4": "Na hevaṁ vattabbe …pe….",
  "kv19.1:5.1": "Rāgo akusalo, maggo kusaloti?",
  "kv19.1:5.2": "Āmantā.",
  "kv19.1:5.3": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?",
  "kv19.1:5.4": "Na hevaṁ vattabbe …pe….",
  "kv19.1:6.1": "Kusalākusalā sāvajjānavajjā hīnapaṇītā kaṇhasukkasappaṭibhāgā dhammā sammukhībhāvaṁ āgacchantīti?",
  "kv19.1:6.2": "Āmantā.",
  "kv19.1:6.3": "Nanu vuttaṁ bhagavatā—",
  "kv19.1:6.4": "“cattārimāni, bhikkhave, suvidūravidūrāni.",
  "kv19.1:6.5": "Katamāni cattāri?",
  "kv19.1:6.6": "Nabhañca, bhikkhave, pathavī ca—",
  "kv19.1:6.7": "idaṁ paṭhamaṁ suvidūravidūraṁ …pe… tasmā sataṁ dhammo asabbhi ārakā”ti.",
  "kv19.1:6.8": "Attheva suttantoti?",
  "kv19.1:6.9": "Āmantā.",
  "kv19.1:6.10": "Tena hi na vattabbaṁ—",
  "kv19.1:6.11": "“kusalākusalā …pe…",
  "kv19.1:6.12": "sammukhībhāvaṁ āgacchantī”ti.",
  "kv19.1:7.1": "Na vattabbaṁ—",
  "kv19.1:7.2": "“atīte kilese jahati, anāgate kilese jahati, paccuppanne kilese jahatī”ti?",
  "kv19.1:7.3": "Āmantā.",
  "kv19.1:7.4": "Natthi kilese jahatīti?",
  "kv19.1:7.5": "Na hevaṁ vattabbe …pe…",
  "kv19.1:7.6": "tena hi atīte kilese jahati, anāgate kilese jahati, paccuppanne kilese jahatīti.",
  "kv19.1:7.7": "Kilesajahanakathā niṭṭhitā."
}