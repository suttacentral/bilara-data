{
  "sn4.21:0.1": "Saṃyutta Nikāya 4 ",
  "sn4.21:0.2": "3. Tatiyavagga ",
  "sn4.21:0.3": "21. Sambahulasutta ",
  "sn4.21:1.1": "Evaṃ me sutaṃ—",
  "sn4.21:1.2": "ekaṃ samayaṃ bhagavā sakkesu viharati silāvatiyaṃ. ",
  "sn4.21:1.3": "Tena kho pana samayena sambahulā bhikkhū bhagavato avidūre appamattā ātāpino pahitattā viharanti. ",
  "sn4.21:1.4": "Atha kho māro pāpimā brāhmaṇavaṇṇaṃ abhinimminitvā mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena te bhikkhū tenupasaṅkami; upasaṅkamitvā te bhikkhū etadavoca: ",
  "sn4.21:1.5": "“daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4.21:1.6": "Bhuñjantu bhavanto mānusake kāme. ",
  "sn4.21:1.7": "Mā sandiṭṭhikaṃ hitvā kālikaṃ anudhāvitthā”ti. ",
  "sn4.21:1.8": "“Na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. ",
  "sn4.21:1.9": "Kālikañca kho mayaṃ, brāhmaṇa, hitvā sandiṭṭhikaṃ anudhāvāma. ",
  "sn4.21:1.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4.21:1.11": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī”ti. ",
  "sn4.21:1.12": "Evaṃ vutte, māro pāpimā sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkāmi. ",
  "sn4.21:2.1": "Atha kho te bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn4.21:2.2": "“idha mayaṃ, bhante, bhagavato avidūre appamattā ātāpino pahitattā viharāma. ",
  "sn4.21:2.3": "Atha kho, bhante, aññataro brāhmaṇo mahantena jaṭaṇḍuvena ajinakkhipanivattho jiṇṇo gopānasivaṅko ghurughurupassāsī udumbaradaṇḍaṃ gahetvā yena mayaṃ tenupasaṅkami; upasaṅkamitvā amhe etadavoca: ",
  "sn4.21:2.4": "‘daharā bhavanto pabbajitā susū kāḷakesā bhadrena yobbanena samannāgatā paṭhamena vayasā anikkīḷitāvino kāmesu. ",
  "sn4.21:2.5": "Bhuñjantu bhavanto mānusake kāme. ",
  "sn4.21:2.6": "Mā sandiṭṭhikaṃ hitvā kālikaṃ anudhāvitthā’ti. ",
  "sn4.21:2.7": "Evaṃ vutte, mayaṃ, bhante, taṃ brāhmaṇaṃ etadavocumha: ",
  "sn4.21:2.8": "‘na kho mayaṃ, brāhmaṇa, sandiṭṭhikaṃ hitvā kālikaṃ anudhāvāma. ",
  "sn4.21:2.9": "Kālikañca kho mayaṃ, brāhmaṇa, hitvā sandiṭṭhikaṃ anudhāvāma. ",
  "sn4.21:2.10": "Kālikā hi, brāhmaṇa, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "sn4.21:2.11": "Sandiṭṭhiko ayaṃ dhammo akāliko ehipassiko opaneyyiko paccattaṃ veditabbo viññūhī’ti. ",
  "sn4.21:2.12": "Evaṃ vutte, bhante, so brāhmaṇo sīsaṃ okampetvā jivhaṃ nillāletvā tivisākhaṃ nalāṭe nalāṭikaṃ vuṭṭhāpetvā daṇḍamolubbha pakkanto”ti. ",
  "sn4.21:3.1": "“Neso, bhikkhave, brāhmaṇo. ",
  "sn4.21:3.2": "Māro eso pāpimā tumhākaṃ vicakkhukammāya āgato”ti. ",
  "sn4.21:3.3": "Atha kho bhagavā etamatthaṃ viditvā tāyaṃ velāyaṃ imaṃ gāthaṃ abhāsi: ",
  "sn4.21:4.1": "“Yo dukkhamaddakkhi yatonidānaṃ, ",
  "sn4.21:4.2": "Kāmesu so jantu kathaṃ nameyya; ",
  "sn4.21:4.3": "Upadhiṃ viditvā saṅgoti loke, ",
  "sn4.21:4.4": "Tasseva jantu vinayāya sikkhe”ti. "
}