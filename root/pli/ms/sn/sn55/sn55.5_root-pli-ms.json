{
  "sn55.5:0.1": "Saṃyutta Nikāya 55 ",
  "sn55.5:0.2": "1. Veḷudvāravagga ",
  "sn55.5:0.3": "5. Dutiyasāriputtasutta ",
  "sn55.5:1.1": "Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ sāriputtaṃ bhagavā etadavoca: ",
  "sn55.5:1.2": "“‘sotāpattiyaṅgaṃ, sotāpattiyaṅgan’ti hidaṃ, sāriputta, vuccati. ",
  "sn55.5:1.3": "Katamaṃ nu kho, sāriputta, sotāpattiyaṅgan”ti? ",
  "sn55.5:1.4": "“Sappurisasaṃsevo hi, bhante, sotāpattiyaṅgaṃ, saddhammassavanaṃ sotāpattiyaṅgaṃ, yonisomanasikāro sotāpattiyaṅgaṃ, dhammānudhammappaṭipatti sotāpattiyaṅgan”ti. ",
  "sn55.5:1.5": "“Sādhu sādhu, sāriputta. ",
  "sn55.5:1.6": "Sappurisasaṃsevo hi, sāriputta, sotāpattiyaṅgaṃ, saddhammassavanaṃ sotāpattiyaṅgaṃ, yonisomanasikāro sotāpattiyaṅgaṃ, dhammānudhammappaṭipatti sotāpattiyaṅgaṃ. ",
  "sn55.5:2.1": "‘Soto, soto’ti hidaṃ, sāriputta, vuccati. ",
  "sn55.5:2.2": "Katamo nu kho, sāriputta, soto”ti? ",
  "sn55.5:2.3": "“Ayameva hi, bhante, ariyo aṭṭhaṅgiko maggo soto, seyyathidaṃ—",
  "sn55.5:2.4": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhī”ti. ",
  "sn55.5:2.5": "“Sādhu sādhu, sāriputta. ",
  "sn55.5:2.6": "Ayameva hi, sāriputta, ariyo aṭṭhaṅgiko maggo soto, seyyathidaṃ—",
  "sn55.5:2.7": "sammādiṭṭhi …pe… sammāsamādhi. ",
  "sn55.5:3.1": "‘Sotāpanno, sotāpanno’ti hidaṃ, sāriputta, vuccati. ",
  "sn55.5:3.2": "Katamo nu kho, sāriputta, sotāpanno”ti? ",
  "sn55.5:3.3": "“Yo hi, bhante, iminā ariyena aṭṭhaṅgikena maggena samannāgato ayaṃ vuccati sotāpanno, svāyaṃ āyasmā evaṃnāmo evaṅgotto”ti. ",
  "sn55.5:3.4": "“Sādhu sādhu, sāriputta. ",
  "sn55.5:3.5": "Yo hi, sāriputta, iminā ariyena aṭṭhaṅgikena maggena samannāgato ayaṃ vuccati sotāpanno, svāyaṃ āyasmā evaṃnāmo evaṅgotto”ti. ",
  "sn55.5:3.6": "Pañcamaṃ. "
}