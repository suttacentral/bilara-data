{
  "sn55.39:0.1": "Saṃyutta Nikāya 55 ",
  "sn55.39:0.2": "4. Puññābhisandavagga ",
  "sn55.39:0.3": "39. Kāḷigodhasutta ",
  "sn55.39:1.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme. ",
  "sn55.39:1.2": "Atha kho bhagavā pubbaṇhasamayaṃ nivāsetvā pattacīvaramādāya yena kāḷigodhāya sākiyāniyā nivesanaṃ tenupasaṅkami; upasaṅkamitvā paññatte āsane nisīdi. ",
  "sn55.39:1.3": "Atha kho kāḷigodhā sākiyānī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho kāḷigodhaṃ sākiyāniṃ bhagavā etadavoca: ",
  "sn55.39:2.1": "“Catūhi kho, godhe, dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā. ",
  "sn55.39:2.2": "Katamehi catūhi? ",
  "sn55.39:2.3": "Idha, godhe, ariyasāvikā buddhe aveccappasādena samannāgatā hoti—",
  "sn55.39:2.4": "itipi so bhagavā …pe… satthā devamanussānaṃ buddho bhagavāti. ",
  "sn55.39:2.5": "Dhamme …pe… ",
  "sn55.39:2.6": "saṃghe …pe… ",
  "sn55.39:2.7": "vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. ",
  "sn55.39:2.8": "Imehi kho, godhe, catūhi dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā”ti. ",
  "sn55.39:3.1": "“Yānimāni, bhante, bhagavatā cattāri sotāpattiyaṅgāni desitāni, saṃvijjante dhammā mayi, ahañca tesu dhammesu sandissāmi. ",
  "sn55.39:3.2": "Ahañhi, bhante, buddhe aveccappasādena samannāgatā—",
  "sn55.39:3.3": "itipi so bhagavā …pe… satthā devamanussānaṃ buddho bhagavāti. ",
  "sn55.39:3.4": "Dhamme …pe… ",
  "sn55.39:3.5": "saṅghe …pe… ",
  "sn55.39:3.6": "yaṃ kho pana kiñci kule deyyadhammaṃ sabbaṃ taṃ appaṭivibhattaṃ sīlavantehi kalyāṇadhammehī”ti. ",
  "sn55.39:3.7": "“Lābhā te, godhe, suladdhaṃ te, godhe. ",
  "sn55.39:3.8": "Sotāpattiphalaṃ tayā, godhe, byākatan”ti. ",
  "sn55.39:3.9": "Navamaṃ. "
}