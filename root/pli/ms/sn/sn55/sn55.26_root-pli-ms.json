{
  "sn55.26:0.1": "Saṃyutta Nikāya 55 ",
  "sn55.26:0.2": "3. Saraṇānivagga ",
  "sn55.26:0.3": "26. Paṭhamaanāthapiṇḍikasutta ",
  "sn55.26:1.1": "Sāvatthinidānaṃ. ",
  "sn55.26:1.2": "Tena kho pana samayena anāthapiṇḍiko gahapati ābādhiko hoti dukkhito bāḷhagilāno. ",
  "sn55.26:1.3": "Atha kho anāthapiṇḍiko gahapati aññataraṃ purisaṃ āmantesi: ",
  "sn55.26:1.4": "“ehi tvaṃ, ambho purisa, yenāyasmā sāriputto tenupasaṅkama; upasaṅkamitvā mama vacanena āyasmato sāriputtassa pāde sirasā vanda: ",
  "sn55.26:1.5": "‘anāthapiṇḍiko, bhante, gahapati ābādhiko dukkhito bāḷhagilāno. ",
  "sn55.26:1.6": "So āyasmato sāriputtassa pāde sirasā vandatī’ti. ",
  "sn55.26:1.7": "Evañca vadehi: ",
  "sn55.26:1.8": "‘sādhu kira, bhante, āyasmā sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti. ",
  "sn55.26:2.1": "“Evaṃ, bhante”ti kho so puriso anāthapiṇḍikassa gahapatissa paṭissutvā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ nisīdi. Ekamantaṃ nisinno kho so puriso āyasmantaṃ sāriputtaṃ etadavoca: ",
  "sn55.26:3.1": "“Anāthapiṇḍiko, bhante, gahapati ābādhiko dukkhito bāḷhagilāno. ",
  "sn55.26:3.2": "So āyasmato sāriputtassa pāde sirasā vandati. ",
  "sn55.26:3.3": "Evañca vadati: ",
  "sn55.26:3.4": "‘sādhu kira, bhante, āyasmā sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti. ",
  "sn55.26:3.5": "Adhivāsesi kho āyasmā sāriputto tuṇhībhāvena. ",
  "sn55.26:4.1": "Atha kho āyasmā sāriputto pubbaṇhasamayaṃ nivāsetvā pattacīvaramādāya āyasmatā ānandena pacchāsamaṇena yena anāthapiṇḍikassa gahapatissa nivesanaṃ tenupasaṅkami; upasaṅkamitvā paññatte āsane nisīdi. Nisajja kho āyasmā sāriputto anāthapiṇḍikaṃ gahapatiṃ etadavoca: ",
  "sn55.26:4.2": "“kacci te, gahapati, khamanīyaṃ kacci yāpanīyaṃ? Kacci dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo”ti? ",
  "sn55.26:4.3": "“Na me, bhante, khamanīyaṃ, na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo”ti. ",
  "sn55.26:5.1": "“Yathārūpena kho, gahapati, buddhe appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati tathārūpo te buddhe appasādo natthi. ",
  "sn55.26:5.2": "Atthi ca kho te, gahapati, buddhe aveccappasādo—",
  "sn55.26:5.3": "itipi so bhagavā …pe… satthā devamanussānaṃ buddho bhagavāti. ",
  "sn55.26:5.4": "Tañca pana te buddhe aveccappasādaṃ attani samanupassato ṭhānaso vedanā paṭippassambheyya. ",
  "sn55.26:6.1": "Yathārūpena kho, gahapati, dhamme appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te dhamme appasādo natthi. ",
  "sn55.26:6.2": "Atthi ca kho te, gahapati, dhamme aveccappasādo—",
  "sn55.26:6.3": "svākkhāto bhagavatā dhammo …pe… paccattaṃ veditabbo viññūhīti. ",
  "sn55.26:6.4": "Tañca pana te dhamme aveccappasādaṃ attani samanupassato ṭhānaso vedanā paṭippassambheyya. ",
  "sn55.26:7.1": "Yathārūpena kho, gahapati, saṅghe appasādena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te saṅghe appasādo natthi. ",
  "sn55.26:7.2": "Atthi ca kho te, gahapati, saṅghe aveccappasādo—",
  "sn55.26:7.3": "suppaṭipanno bhagavato sāvakasaṅgho …pe… anuttaraṃ puññakkhettaṃ lokassāti. ",
  "sn55.26:7.4": "Tañca pana te saṅghe aveccappasādaṃ attani samanupassato ṭhānaso vedanā paṭippassambheyya. ",
  "sn55.26:8.1": "Yathārūpena kho, gahapati, dussīlyena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpaṃ te dussīlyaṃ natthi. ",
  "sn55.26:8.2": "Atthi ca kho te, gahapati, ariyakantāni sīlāni … pe samādhisaṃvattanikāni. ",
  "sn55.26:8.3": "Tāni ca pana te ariyakantāni sīlāni attani samanupassato ṭhānaso vedanā paṭippassambheyya. ",
  "sn55.26:9.1": "Yathārūpāya kho, gahapati, micchādiṭṭhiyā samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te micchādiṭṭhi natthi. ",
  "sn55.26:9.2": "Atthi ca kho te, gahapati, sammādiṭṭhi. ",
  "sn55.26:9.3": "Tañca pana te sammādiṭṭhiṃ attani samanupassato ṭhānaso vedanā paṭippassambheyya. ",
  "sn55.26:10.1": "Yathārūpena kho, gahapati, micchāsaṅkappena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te micchāsaṅkappo natthi. ",
  "sn55.26:10.2": "Atthi ca kho te, gahapati, sammāsaṅkappo. ",
  "sn55.26:10.3": "Tañca pana te sammāsaṅkappaṃ attani samanupassato ṭhānaso vedanā paṭippassambheyya. ",
  "sn55.26:11.1": "Yathārūpāya kho, gahapati, micchāvācāya samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te micchāvācā natthi. ",
  "sn55.26:11.2": "Atthi ca kho te, gahapati, sammāvācā. ",
  "sn55.26:11.3": "Tañca pana te sammāvācaṃ attani samanupassato ṭhānaso vedanā paṭippassambheyya. ",
  "sn55.26:12.1": "Yathārūpena kho, gahapati, micchākammantena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te micchākammanto natthi. ",
  "sn55.26:12.2": "Atthi ca kho te, gahapati, sammākammanto. ",
  "sn55.26:12.3": "Tañca pana te sammākammantaṃ attani samanupassato ṭhānaso vedanā paṭippassambheyya. ",
  "sn55.26:13.1": "Yathārūpena kho, gahapati, micchāājīvena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te micchāājīvo natthi. ",
  "sn55.26:13.2": "Atthi ca kho te, gahapati, sammāājīvo. ",
  "sn55.26:13.3": "Tañca pana te sammāājīvaṃ attani samanupassato ṭhānaso vedanā paṭippassambheyya. ",
  "sn55.26:14.1": "Yathārūpena kho, gahapati, micchāvāyāmena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te micchāvāyāmo natthi. ",
  "sn55.26:14.2": "Atthi ca kho te, gahapati, sammāvāyāmo. ",
  "sn55.26:14.3": "Tañca pana te sammāvāyāmaṃ attani samanupassato ṭhānaso vedanā paṭippassambheyya. ",
  "sn55.26:15.1": "Yathārūpāya kho, gahapati, micchāsatiyā samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te micchāsati natthi. ",
  "sn55.26:15.2": "Atthi ca kho te, gahapati, sammāsati. ",
  "sn55.26:15.3": "Tañca pana te sammāsatiṃ attani samanupassato ṭhānaso vedanā paṭippassambheyya. ",
  "sn55.26:16.1": "Yathārūpena kho, gahapati, micchāsamādhinā samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpo te micchāsamādhi natthi. ",
  "sn55.26:16.2": "Atthi ca kho te, gahapati, sammāsamādhi. ",
  "sn55.26:16.3": "Tañca pana te sammāsamādhiṃ attani samanupassato ṭhānaso vedanā paṭippassambheyya. ",
  "sn55.26:17.1": "Yathārūpena kho, gahapati, micchāñāṇena samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpaṃ te micchāñāṇaṃ natthi. ",
  "sn55.26:17.2": "Atthi ca kho te, gahapati, sammāñāṇaṃ. ",
  "sn55.26:17.3": "Tañca pana te sammāñāṇaṃ attani samanupassato ṭhānaso vedanā paṭippassambheyya. ",
  "sn55.26:18.1": "Yathārūpāya kho, gahapati, micchāvimuttiyā samannāgato assutavā puthujjano kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati, tathārūpā te micchāvimutti natthi. ",
  "sn55.26:18.2": "Atthi ca kho te, gahapati, sammāvimutti. ",
  "sn55.26:18.3": "Tañca pana te sammāvimuttiṃ attani samanupassato ṭhānaso vedanā paṭippassambheyyā”ti. ",
  "sn55.26:19.1": "Atha kho anāthapiṇḍikassa gahapatissa ṭhānaso vedanā paṭippassambhiṃsu. ",
  "sn55.26:19.2": "Atha kho anāthapiṇḍiko gahapati āyasmantañca sāriputtaṃ āyasmantañca ānandaṃ sakeneva thālipākena parivisi. ",
  "sn55.26:19.3": "Atha kho anāthapiṇḍiko gahapati āyasmantaṃ sāriputtaṃ bhuttāviṃ onītapattapāṇiṃ aññataraṃ nīcāsanaṃ gahetvā ekamantaṃ nisīdi. ",
  "sn55.26:19.4": "Ekamantaṃ nisinnaṃ kho anāthapiṇḍikaṃ gahapatiṃ āyasmā sāriputto imāhi gāthāhi anumodi: ",
  "sn55.26:20.1": "“Yassa saddhā tathāgate, ",
  "sn55.26:20.2": "acalā suppatiṭṭhitā; ",
  "sn55.26:20.3": "Sīlañca yassa kalyāṇaṃ, ",
  "sn55.26:20.4": "ariyakantaṃ pasaṃsitaṃ. ",
  "sn55.26:21.1": "Saṃghe pasādo yassatthi, ",
  "sn55.26:21.2": "ujubhūtañca dassanaṃ; ",
  "sn55.26:21.3": "Adaliddoti taṃ āhu, ",
  "sn55.26:21.4": "amoghaṃ tassa jīvitaṃ. ",
  "sn55.26:22.1": "Tasmā saddhañca sīlañca, ",
  "sn55.26:22.2": "pasādaṃ dhammadassanaṃ; ",
  "sn55.26:22.3": "Anuyuñjetha medhāvī, ",
  "sn55.26:22.4": "saraṃ buddhānasāsanan”ti. ",
  "sn55.26:23.1": "Atha kho āyasmā sāriputto anāthapiṇḍikaṃ gahapatiṃ imāhi gāthāhi anumoditvā uṭṭhāyāsanā pakkāmi. ",
  "sn55.26:24.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: ",
  "sn55.26:24.2": "“handa kuto nu tvaṃ, ānanda, āgacchasi divādivassā”ti? ",
  "sn55.26:24.3": "“Āyasmatā, bhante, sāriputtena anāthapiṇḍiko gahapati iminā ca iminā ca ovādena ovadito”ti. ",
  "sn55.26:24.4": "“Paṇḍito, ānanda, sāriputto; ",
  "sn55.26:24.5": "mahāpañño, ānanda, sāriputto, yatra hi nāma cattāri sotāpattiyaṅgāni dasahākārehi vibhajissatī”ti. ",
  "sn55.26:24.6": "Chaṭṭhaṃ. "
}