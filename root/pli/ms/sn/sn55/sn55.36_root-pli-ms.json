{
  "sn55.36:0.1": "Saṃyutta Nikāya 55 ",
  "sn55.36:0.2": "4. Puññābhisandavagga ",
  "sn55.36:0.3": "36. Devasabhāgatasutta ",
  "sn55.36:1.1": "“Catūhi, bhikkhave, dhammehi samannāgataṃ attamanā devā sabhāgataṃ kathenti. ",
  "sn55.36:1.2": "Katamehi catūhi? ",
  "sn55.36:1.3": "Idha, bhikkhave, ariyasāvako buddhe aveccappasādena samannāgato hoti—",
  "sn55.36:1.4": "itipi so bhagavā …pe… satthā devamanussānaṃ buddho bhagavāti. ",
  "sn55.36:1.5": "Yā tā devatā buddhe aveccappasādena samannāgatā ito cutā tatrūpapannā tāsaṃ evaṃ hoti: ",
  "sn55.36:1.6": "‘yathārūpena kho mayaṃ buddhe aveccappasādena samannāgatā tato cutā idhūpapannā, ariyasāvakopi tathārūpena buddhe aveccappasādena samannāgato ehīti devānaṃ santike’ti. ",
  "sn55.36:2.1": "Puna caparaṃ, bhikkhave, ariyasāvako dhamme …pe… ",
  "sn55.36:2.2": "saṅghe …pe… ",
  "sn55.36:2.3": "ariyakantehi sīlehi samannāgato hoti akhaṇḍehi …pe… samādhisaṃvattanikehi. ",
  "sn55.36:2.4": "Yā tā devatā ariyakantehi sīlehi samannāgatā ito cutā tatrūpapannā tāsaṃ evaṃ hoti: ",
  "sn55.36:2.5": "‘yathārūpehi kho mayaṃ ariyakantehi sīlehi samannāgatā tato cutā idhūpapannā, ariyasāvakopi tathārūpehi ariyakantehi sīlehi samannāgato ehīti devānaṃ santike’ti. ",
  "sn55.36:2.6": "Imehi kho, bhikkhave, catūhi dhammehi samannāgataṃ attamanā devā sabhāgataṃ kathentī”ti. ",
  "sn55.36:2.7": "Chaṭṭhaṃ. "
}