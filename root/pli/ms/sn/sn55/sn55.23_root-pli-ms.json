{
  "sn55.23:0.1": "Saṃyutta Nikāya 55 ",
  "sn55.23:0.2": "3. Saraṇānivagga ",
  "sn55.23:0.3": "23. Godhasakkasutta ",
  "sn55.23:1.1": "Kapilavatthunidānaṃ. ",
  "sn55.23:1.2": "Atha kho mahānāmo sakko yena godhā sakko tenupasaṅkami; upasaṅkamitvā godhaṃ sakkaṃ etadavoca: ",
  "sn55.23:1.3": "“katihi tvaṃ, godhe, dhammehi samannāgataṃ sotāpannapuggalaṃ ājānāsi avinipātadhammaṃ niyataṃ sambodhiparāyaṇan”ti? ",
  "sn55.23:2.1": "“Tīhi khvāhaṃ, mahānāma, dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:2.2": "Katamehi tīhi? ",
  "sn55.23:2.3": "Idha, mahānāma, ariyasāvako buddhe aveccappasādena samannāgato hoti—",
  "sn55.23:2.4": "itipi so bhagavā …pe… satthā devamanussānaṃ buddho bhagavāti. ",
  "sn55.23:2.5": "Dhamme …pe… ",
  "sn55.23:2.6": "saṅghe aveccappasādena samannāgato hoti—",
  "sn55.23:2.7": "suppaṭipanno bhagavato sāvakasaṅgho …pe… anuttaraṃ puññakkhettaṃ lokassāti. ",
  "sn55.23:2.8": "Imehi khvāhaṃ, mahānāma, tīhi dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:3.1": "Tvaṃ pana, mahānāma, katihi dhammehi samannāgataṃ sotāpannapuggalaṃ ājānāsi avinipātadhammaṃ niyataṃ sambodhiparāyaṇan”ti? ",
  "sn55.23:3.2": "“Catūhi khvāhaṃ, godhe, dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:3.3": "Katamehi catūhi? ",
  "sn55.23:3.4": "Idha, godhe, ariyasāvako buddhe aveccappasādena samannāgato hoti—",
  "sn55.23:3.5": "itipi so bhagavā …pe… satthā devamanussānaṃ buddho bhagavāti. ",
  "sn55.23:3.6": "Dhamme …pe… ",
  "sn55.23:3.7": "saṅghe …pe… ",
  "sn55.23:3.8": "ariyakantehi sīlehi samannāgato hoti akhaṇḍehi …pe… samādhisaṃvattanikehi. ",
  "sn55.23:3.9": "Imehi khvāhaṃ, godhe, catūhi dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇan”ti. ",
  "sn55.23:4.1": "“Āgamehi tvaṃ, mahānāma, āgamehi tvaṃ, mahānāma. ",
  "sn55.23:4.2": "Bhagavāva etaṃ jāneyya etehi dhammehi samannāgataṃ vā asamannāgataṃ vā”ti. ",
  "sn55.23:4.3": "“Āyāma, godhe, yena bhagavā tenupasaṅkameyyāma; upasaṅkamitvā bhagavato etamatthaṃ ārocessāmā”ti. ",
  "sn55.23:4.4": "Atha kho mahānāmo sakko godhā ca sakko yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho mahānāmo sakko bhagavantaṃ etadavoca: ",
  "sn55.23:5.1": "“Idhāhaṃ, bhante, yena godhā sakko tenupasaṅkamiṃ; upasaṅkamitvā godhaṃ sakkaṃ etadavocaṃ: ",
  "sn55.23:5.2": "‘katihi tvaṃ, godhe, dhammehi samannāgataṃ sotāpannapuggalaṃ ājānāsi avinipātadhammaṃ niyataṃ sambodhiparāyaṇaṃ’? ",
  "sn55.23:5.3": "Evaṃ vutte, bhante, godhā sakko maṃ etadavoca—",
  "sn55.23:6.1": "Tīhi khvāhaṃ, mahānāma, dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:6.2": "Katamehi tīhi? ",
  "sn55.23:6.3": "Idha, mahānāma, ariyasāvako buddhe aveccappasādena samannāgato hoti—",
  "sn55.23:6.4": "itipi so bhagavā …pe… satthā devamanussānaṃ buddho bhagavāti. ",
  "sn55.23:6.5": "Dhamme …pe… ",
  "sn55.23:6.6": "saṅghe aveccappasādena samannāgato hoti—",
  "sn55.23:6.7": "suppaṭipanno bhagavato sāvakasaṅgho …pe… anuttaraṃ puññakkhettaṃ lokassāti. ",
  "sn55.23:6.8": "Imehi khvāhaṃ, mahānāma, tīhi dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:6.9": "Tvaṃ pana, mahānāma, katamehi dhammehi samannāgataṃ sotāpannapuggalaṃ ājānāsi avinipātadhammaṃ niyataṃ sambodhiparāyaṇan’ti? ",
  "sn55.23:7.1": "Evaṃ vuttāhaṃ, bhante, godhaṃ sakkaṃ etadavocaṃ: ",
  "sn55.23:7.2": "‘catūhi khvāhaṃ, godhe, dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇaṃ. ",
  "sn55.23:7.3": "Katamehi catūhi? ",
  "sn55.23:7.4": "Idha, godhe, ariyasāvako buddhe aveccappasādena samannāgato hoti—",
  "sn55.23:7.5": "itipi so bhagavā …pe… satthā devamanussānaṃ buddho bhagavāti. ",
  "sn55.23:7.6": "Dhamme …pe… ",
  "sn55.23:7.7": "saṅghe …pe… ",
  "sn55.23:7.8": "ariyakantehi sīlehi samannāgato hoti akhaṇḍehi …pe… samādhisaṃvattanikehi. ",
  "sn55.23:7.9": "Imehi khvāhaṃ, godhe, catūhi dhammehi samannāgataṃ sotāpannapuggalaṃ ājānāmi avinipātadhammaṃ niyataṃ sambodhiparāyaṇan’ti. ",
  "sn55.23:8.1": "Evaṃ vutte, bhante, godhā sakko maṃ etadavoca: ",
  "sn55.23:8.2": "‘āgamehi tvaṃ, mahānāma, āgamehi tvaṃ, mahānāma. ",
  "sn55.23:8.3": "Bhagavāva etaṃ jāneyya etehi dhammehi samannāgataṃ vā asamannāgataṃ vā’ti. ",
  "sn55.23:8.4": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho ca. ",
  "sn55.23:8.5": "Yeneva bhagavā tenevāhaṃ assaṃ. ",
  "sn55.23:8.6": "Evaṃ pasannaṃ maṃ, bhante, bhagavā dhāretu. ",
  "sn55.23:8.7": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho ca. ",
  "sn55.23:8.8": "Yeneva bhagavā tenevāhaṃ assaṃ. ",
  "sn55.23:8.9": "Evaṃ pasannaṃ maṃ, bhante, bhagavā dhāretu. ",
  "sn55.23:8.10": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho ca upāsakā ca. ",
  "sn55.23:8.11": "Yeneva bhagavā tenevāhaṃ assaṃ. ",
  "sn55.23:8.12": "Evaṃ pasannaṃ maṃ, bhante, bhagavā dhāretu. ",
  "sn55.23:8.13": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho upāsakā upāsikāyo ca. ",
  "sn55.23:8.14": "Yeneva bhagavā tenevāhaṃ assaṃ. ",
  "sn55.23:8.15": "Evaṃ pasannaṃ maṃ, bhante, bhagavā dhāretu. ",
  "sn55.23:8.16": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho upāsakā upāsikāyo sadevako ca loko samārako sabrahmako sassamaṇabrāhmaṇī pajā sadevamanussā. ",
  "sn55.23:8.17": "Yeneva bhagavā tenevāhaṃ assaṃ. ",
  "sn55.23:8.18": "Evaṃ pasannaṃ maṃ, bhante, bhagavā dhāretū”ti. ",
  "sn55.23:8.19": "“Evaṃvādī tvaṃ, godhe, mahānāmaṃ sakkaṃ kiṃ vadesī”ti? ",
  "sn55.23:8.20": "“Evaṃvādāhaṃ, bhante, mahānāmaṃ sakkaṃ na kiñci vadāmi, aññatra kalyāṇā aññatra kusalā”ti. ",
  "sn55.23:8.21": "Tatiyaṃ. "
}