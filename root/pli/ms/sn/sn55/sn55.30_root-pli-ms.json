{
  "sn55.30:0.1": "Saṃyutta Nikāya 55 ",
  "sn55.30:0.2": "3. Saraṇānivagga ",
  "sn55.30:0.3": "30. Nandakalicchavisutta ",
  "sn55.30:1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn55.30:1.2": "Atha kho nandako licchavimahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho nandakaṃ licchavimahāmattaṃ bhagavā etadavoca: ",
  "sn55.30:2.1": "“Catūhi kho, nandaka, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. ",
  "sn55.30:2.2": "Katamehi catūhi? ",
  "sn55.30:2.3": "Idha, nandaka, ariyasāvako buddhe aveccappasādena samannāgato hoti—",
  "sn55.30:2.4": "itipi so bhagavā …pe… satthā devamanussānaṃ buddho bhagavāti. ",
  "sn55.30:2.5": "Dhamme …pe… ",
  "sn55.30:2.6": "saṅghe …pe… ",
  "sn55.30:2.7": "ariyakantehi sīlehi samannāgato hoti akhaṇḍehi …pe… samādhisaṃvattanikehi. ",
  "sn55.30:2.8": "Imehi kho, nandaka, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. ",
  "sn55.30:3.1": "Imehi ca pana, nandaka, catūhi dhammehi samannāgato ariyasāvako āyunā saṃyutto hoti dibbenapi mānusenapi; ",
  "sn55.30:3.2": "vaṇṇena saṃyutto hoti dibbenapi mānusenapi; ",
  "sn55.30:3.3": "sukhena saṃyutto hoti dibbenapi mānusenapi; ",
  "sn55.30:3.4": "yasena saṃyutto hoti dibbenapi mānusenapi; ",
  "sn55.30:3.5": "ādhipateyyena saṃyutto hoti dibbenapi mānusenapi. ",
  "sn55.30:3.6": "Taṃ kho panāhaṃ, nandaka, nāññassa samaṇassa vā brāhmaṇassa vā sutvā vadāmi. Api ca yadeva mayā sāmaṃ ñātaṃ sāmaṃ diṭṭhaṃ sāmaṃ viditaṃ, tadevāhaṃ vadāmī”ti. ",
  "sn55.30:4.1": "Evaṃ vutte, aññataro puriso nandakaṃ licchavimahāmattaṃ etadavoca: ",
  "sn55.30:4.2": "“nahānakālo, bhante”ti. ",
  "sn55.30:4.3": "“Alaṃ dāni, bhaṇe, etena bāhirena nahānena. ",
  "sn55.30:4.4": "Alamidaṃ ajjhattaṃ nahānaṃ bhavissati, yadidaṃ—",
  "sn55.30:4.5": "bhagavati pasādo”ti. ",
  "sn55.30:4.6": "Dasamaṃ. ",
  "sn55.30:4.7": "Saraṇānivaggo tatiyo. ",
  "sn55.30:5.1": "Mahānāmena dve vuttā, ",
  "sn55.30:5.2": "godhā ca saraṇā duve; ",
  "sn55.30:5.3": "Duve anāthapiṇḍikā, ",
  "sn55.30:5.4": "duve verabhayena ca; ",
  "sn55.30:5.5": "Licchavī dasamo vutto, ",
  "sn55.30:5.6": "vaggo tena pavuccatīti. "
}