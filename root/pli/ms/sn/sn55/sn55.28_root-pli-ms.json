{
  "sn55.28:0.1": "Saṃyutta Nikāya 55 ",
  "sn55.28:0.2": "3. Saraṇānivagga ",
  "sn55.28:0.3": "28. Paṭhamabhayaverūpasantasutta ",
  "sn55.28:1.1": "Sāvatthinidānaṃ. ",
  "sn55.28:1.2": "Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: ",
  "sn55.28:1.3": "“yato kho, gahapati, ariyasāvakassa pañca bhayāni verāni vūpasantāni ca honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya: ",
  "sn55.28:1.4": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto; sotāpannohamasmi avinipātadhammo niyato sambodhiparāyaṇo’. ",
  "sn55.28:2.1": "Katamāni pañca bhayāni verāni vūpasantāni honti? ",
  "sn55.28:2.2": "Yaṃ, gahapati, pāṇātipātī pāṇātipātappaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvediyati. ",
  "sn55.28:2.3": "Pāṇātipātā paṭiviratassa evaṃ taṃ bhayaṃ veraṃ vūpasantaṃ hoti. ",
  "sn55.28:2.4": "Yaṃ, gahapati, adinnādāyī …pe… ",
  "sn55.28:2.5": "yaṃ, gahapati, kāmesumicchācārī …pe… ",
  "sn55.28:2.6": "yaṃ, gahapati, musāvādī …pe… ",
  "sn55.28:2.7": "yaṃ, gahapati, surāmerayamajjappamādaṭṭhāyī surāmerayamajjappamādaṭṭhānappaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvediyati. ",
  "sn55.28:2.8": "Surāmerayamajjappamādaṭṭhānā paṭiviratassa evaṃ taṃ bhayaṃ veraṃ vūpasantaṃ hoti. ",
  "sn55.28:2.9": "Imāni pañca bhayāni verāni vūpasantāni honti. ",
  "sn55.28:3.1": "Katamehi catūhi sotāpattiyaṅgehi samannāgato hoti? ",
  "sn55.28:3.2": "Idha, gahapati, ariyasāvako buddhe aveccappasādena samannāgato hoti—",
  "sn55.28:3.3": "itipi so bhagavā …pe… satthā devamanussānaṃ buddho bhagavāti. ",
  "sn55.28:3.4": "Dhamme …pe… ",
  "sn55.28:3.5": "saṅghe …pe… ",
  "sn55.28:3.6": "ariyakantehi sīlehi samannāgato hoti akhaṇḍehi …pe… samādhisaṃvattanikehi. ",
  "sn55.28:3.7": "Imehi catūhi sotāpattiyaṅgehi samannāgato hoti. ",
  "sn55.28:4.1": "Katamo cassa ariyo ñāyo paññāya sudiṭṭho hoti suppaṭividdho? ",
  "sn55.28:4.2": "Idha, gahapati, ariyasāvako paṭiccasamuppādaññeva sādhukaṃ yoniso manasi karoti—",
  "sn55.28:4.3": "iti imasmiṃ sati idaṃ hoti, imassuppādā idaṃ uppajjati; ",
  "sn55.28:4.4": "iti imasmiṃ asati idaṃ na hoti, imassa nirodhā idaṃ nirujjhati; ",
  "sn55.28:4.5": "yadidaṃ avijjāpaccayā saṅkhārā, saṅkhārapaccayā viññāṇaṃ …pe… ",
  "sn55.28:4.6": "evametassa kevalassa dukkhakkhandhassa samudayo hoti. ",
  "sn55.28:4.7": "Avijjāya tveva asesavirāganirodhā saṅkhāranirodho …pe… ",
  "sn55.28:4.8": "evametassa kevalassa dukkhakkhandhassa nirodho hoti. ",
  "sn55.28:4.9": "Ayamassa ariyo ñāyo paññāya sudiṭṭho hoti suppaṭividdho. ",
  "sn55.28:5.1": "Yato kho, gahapati, ariyasāvakassa imāni pañca bhayāni verāni vūpasantāni honti, imehi catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho. So ākaṅkhamāno attanāva attānaṃ byākareyya: ",
  "sn55.28:5.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto; sotāpannohamasmi avinipātadhammo niyato sambodhiparāyaṇo’”ti. ",
  "sn55.28:5.3": "Aṭṭhamaṃ. "
}