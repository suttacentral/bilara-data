{
  "sn42.10:0.1": "Saṃyutta Nikāya 42 ",
  "sn42.10:0.2": "1. Gāmaṇivagga ",
  "sn42.10:0.3": "10. Maṇicūḷakasutta ",
  "sn42.10:1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn42.10:1.2": "Tena kho pana samayena rājantepure rājaparisāya sannisinnānaṃ sannipatitānaṃ ayamantarākathā udapādi: ",
  "sn42.10:1.3": "“kappati samaṇānaṃ sakyaputtiyānaṃ jātarūparajataṃ, sādiyanti samaṇā sakyaputtiyā jātarūparajataṃ, paṭiggaṇhanti samaṇā sakyaputtiyā jātarūparajatan”ti. ",
  "sn42.10:2.1": "Tena kho pana samayena maṇicūḷako gāmaṇi tassaṃ parisāyaṃ nisinno hoti. ",
  "sn42.10:2.2": "Atha kho maṇicūḷako gāmaṇi taṃ parisaṃ etadavoca: ",
  "sn42.10:2.3": "“mā ayyo evaṃ avacuttha. ",
  "sn42.10:2.4": "Na kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā”ti. ",
  "sn42.10:2.5": "Asakkhi kho maṇicūḷako gāmaṇi taṃ parisaṃ saññāpetuṃ. ",
  "sn42.10:2.6": "Atha kho maṇicūḷako gāmaṇi yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho maṇicūḷako gāmaṇi bhagavantaṃ etadavoca: ",
  "sn42.10:2.7": "“idha, bhante, rājantepure rājaparisāya sannisinnānaṃ sannipatitānaṃ ayamantarākathā udapādi: ",
  "sn42.10:2.8": "‘kappati samaṇānaṃ sakyaputtiyānaṃ jātarūparajataṃ, sādiyanti samaṇā sakyaputtiyā jātarūparajataṃ, paṭiggaṇhanti samaṇā sakyaputtiyā jātarūparajatan’ti. ",
  "sn42.10:2.9": "Evaṃ vutte, ahaṃ, bhante, taṃ parisaṃ etadavocaṃ: ",
  "sn42.10:2.10": "‘mā ayyo evaṃ avacuttha. ",
  "sn42.10:2.11": "Na kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā’ti. ",
  "sn42.10:2.12": "Asakkhiṃ khvāhaṃ, bhante, taṃ parisaṃ saññāpetuṃ. ",
  "sn42.10:2.13": "Kaccāhaṃ, bhante, evaṃ byākaramāno vuttavādī ceva bhagavato homi, na ca bhagavantaṃ abhūtena abbhācikkhāmi, dhammassa cānudhammaṃ byākaromi, na ca koci sahadhammiko vādānuvādo gārayhaṃ ṭhānaṃ āgacchatī”ti? ",
  "sn42.10:3.1": "“Taggha tvaṃ, gāmaṇi, evaṃ byākaramāno vuttavādī ceva me hosi, na ca maṃ abhūtena abbhācikkhasi, dhammassa cānudhammaṃ byākarosi, na ca koci sahadhammiko vādānuvādo gārayhaṃ ṭhānaṃ āgacchati. ",
  "sn42.10:3.2": "Na hi, gāmaṇi, kappati samaṇānaṃ sakyaputtiyānaṃ jātarūparajataṃ, na sādiyanti samaṇā sakyaputtiyā jātarūparajataṃ, nappaṭiggaṇhanti samaṇā sakyaputtiyā jātarūparajataṃ, nikkhittamaṇisuvaṇṇā samaṇā sakyaputtiyā apetajātarūparajatā. ",
  "sn42.10:3.3": "Yassa kho, gāmaṇi, jātarūparajataṃ kappati, pañcapi tassa kāmaguṇā kappanti. ",
  "sn42.10:3.4": "Yassa pañca kāmaguṇā kappanti (), ekaṃsenetaṃ, gāmaṇi, dhāreyyāsi assamaṇadhammo asakyaputtiyadhammoti. ",
  "sn42.10:3.5": "Api cāhaṃ, gāmaṇi, evaṃ vadāmi—",
  "sn42.10:3.6": "tiṇaṃ tiṇatthikena pariyesitabbaṃ, dāru dārutthikena pariyesitabbaṃ, sakaṭaṃ sakaṭatthikena pariyesitabbaṃ, puriso purisatthikena pariyesitabbo. ",
  "sn42.10:3.7": "Na tvevāhaṃ, gāmaṇi, kenaci pariyāyena ‘jātarūparajataṃ sāditabbaṃ pariyesitabban’ti vadāmī”ti. ",
  "sn42.10:3.8": "Dasamaṃ. "
}