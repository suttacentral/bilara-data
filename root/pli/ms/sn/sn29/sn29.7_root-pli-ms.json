{
  "sn29.7:0.1": "Saṃyutta Nikāya 29 ",
  "sn29.7:0.2": "1. Nāgavagga ",
  "sn29.7:0.3": "7. Sutasutta ",
  "sn29.7:1.1": "Sāvatthinidānaṃ. ",
  "sn29.7:1.2": "Ekamantaṃ nisinno kho so bhikkhu bhagavantaṃ etadavoca: ",
  "sn29.7:1.3": "“ko nu kho, bhante, hetu, ko paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti? ",
  "sn29.7:2.1": "“Idha, bhikkhu, ekacco kāyena dvayakārī hoti, vācāya dvayakārī hoti, manasā dvayakārī hoti. ",
  "sn29.7:2.2": "Tassa sutaṃ hoti: ",
  "sn29.7:2.3": "‘aṇḍajā nāgā dīghāyukā vaṇṇavanto sukhabahulā’ti. ",
  "sn29.7:2.4": "Tassa evaṃ hoti: ",
  "sn29.7:2.5": "‘aho vatāhaṃ kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjeyyan’ti. ",
  "sn29.7:2.6": "So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. ",
  "sn29.7:2.7": "Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti. ",
  "sn29.7:2.8": "Sattamaṃ. "
}