{
  "sn24.96:0.1": "Saṃyutta Nikāya 24 ",
  "sn24.96:0.2": "4. Catutthagamanavagga ",
  "sn24.96:0.3": "96. Adukkhamasukhīsutta ",
  "sn24.96:1.1": "Sāvatthinidānaṃ. ",
  "sn24.96:1.2": "“Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati: ",
  "sn24.96:1.3": "‘adukkhamasukhī attā hoti arogo paraṃ maraṇā’”ti? ",
  "sn24.96:1.4": "“Bhagavaṃmūlakā no, bhante, dhammā …pe…. ",
  "sn24.96:2.1": "“Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati: ",
  "sn24.96:2.2": "‘adukkhamasukhī attā hoti arogo paraṃ maraṇā’ti. ",
  "sn24.96:2.3": "Vedanāya sati … ",
  "sn24.96:2.4": "saññāya sati … ",
  "sn24.96:2.5": "saṅkhāresu sati … ",
  "sn24.96:2.6": "viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati: ",
  "sn24.96:2.7": "‘adukkhamasukhī attā hoti arogo paraṃ maraṇā’ti. ",
  "sn24.96:3.1": "Taṃ kiṃ maññatha, bhikkhave, ",
  "sn24.96:3.2": "rūpaṃ niccaṃ vā aniccaṃ vā”ti? ",
  "sn24.96:3.3": "“Aniccaṃ, bhante”. ",
  "sn24.96:3.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn24.96:3.5": "“Dukkhaṃ, bhante”. ",
  "sn24.96:3.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn24.96:3.7": "‘etaṃ mama, esohamasmi, eso me attā’”ti? ",
  "sn24.96:3.8": "“No hetaṃ, bhante”. ",
  "sn24.96:3.9": "“Vedanā … ",
  "sn24.96:3.10": "saññā … ",
  "sn24.96:3.11": "saṅkhārā … ",
  "sn24.96:3.12": "viññāṇaṃ niccaṃ vā aniccaṃ vā”ti? ",
  "sn24.96:3.13": "“Aniccaṃ, bhante”. ",
  "sn24.96:3.14": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn24.96:3.15": "“Dukkhaṃ, bhante”. ",
  "sn24.96:3.16": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn24.96:3.17": "‘etaṃ mama, esohamasmi, eso me attā’”ti? ",
  "sn24.96:3.18": "“No hetaṃ, bhante”. ",
  "sn24.96:4.1": "“Tasmātiha, bhikkhave, yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ rūpaṃ: ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. ",
  "sn24.96:4.2": "Yā kāci vedanā … ",
  "sn24.96:4.3": "yā kāci saññā … ",
  "sn24.96:4.4": "ye keci saṅkhārā … ",
  "sn24.96:4.5": "yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ: ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. ",
  "sn24.96:5.1": "Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. ",
  "sn24.96:5.2": "Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti. ",
  "sn24.96:5.3": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn24.96:5.4": "Catutthapeyyālo. ",
  "sn24.96:6.1": "Purimagamane aṭṭhārasa veyyākaraṇā, ",
  "sn24.96:6.2": "Dutiyagamane chabbīsaṃ vitthāretabbāni; ",
  "sn24.96:6.3": "Tatiyagamane chabbīsaṃ vitthāretabbāni, ",
  "sn24.96:6.4": "Catutthagamane chabbīsaṃ vitthāretabbāni. ",
  "sn24.96:6.5": "Diṭṭhisaṃyuttaṃ samattaṃ. "
}