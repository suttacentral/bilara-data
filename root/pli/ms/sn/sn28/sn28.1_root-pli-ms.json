{
  "sn28.1:0.1": "Saṃyutta Nikāya 28 ",
  "sn28.1:0.2": "1. Sāriputtavagga ",
  "sn28.1:0.3": "1. Vivekajasutta ",
  "sn28.1:1.1": "Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. ",
  "sn28.1:1.2": "Atha kho āyasmā sāriputto pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn28.1:1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena andhavanaṃ tenupasaṅkami divāvihārāya. ",
  "sn28.1:1.4": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. ",
  "sn28.1:2.1": "Atha kho āyasmā sāriputto sāyanhasamayaṃ paṭisallānā vuṭṭhito yena jetavanaṃ anāthapiṇḍikassa ārāmo tenupasaṅkami. ",
  "sn28.1:2.2": "Addasā kho āyasmā ānando āyasmantaṃ sāriputtaṃ dūratova āgacchantaṃ. ",
  "sn28.1:2.3": "Disvāna āyasmantaṃ sāriputtaṃ etadavoca: ",
  "sn28.1:2.4": "“vippasannāni kho te, āvuso sāriputta, indriyāni; parisuddho mukhavaṇṇo pariyodāto. ",
  "sn28.1:2.5": "Katamenāyasmā sāriputto ajja vihārena vihāsī”ti? ",
  "sn28.1:3.1": "“Idhāhaṃ, āvuso, vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharāmi. ",
  "sn28.1:3.2": "Tassa mayhaṃ, āvuso, na evaṃ hoti: ",
  "sn28.1:3.3": "‘ahaṃ paṭhamaṃ jhānaṃ samāpajjāmī’ti vā ‘ahaṃ paṭhamaṃ jhānaṃ samāpanno’ti vā ‘ahaṃ paṭhamā jhānā vuṭṭhito’ti vā”ti. ",
  "sn28.1:3.4": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn28.1:3.5": "Tasmā āyasmato sāriputtassa na evaṃ hoti: ",
  "sn28.1:3.6": "“‘ahaṃ paṭhamaṃ jhānaṃ samāpajjāmī’ti vā ‘ahaṃ paṭhamaṃ jhānaṃ samāpanno’ti vā ‘ahaṃ paṭhamā jhānā vuṭṭhito’ti vā”ti. ",
  "sn28.1:3.7": "Paṭhamaṃ. "
}