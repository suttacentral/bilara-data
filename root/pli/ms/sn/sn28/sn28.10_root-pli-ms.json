{
  "sn28.10:0.1": "Saṃyutta Nikāya 28 ",
  "sn28.10:0.2": "1. Sāriputtavagga ",
  "sn28.10:0.3": "10. Sucimukhīsutta ",
  "sn28.10:1.1": "Ekaṃ samayaṃ āyasmā sāriputto rājagahe viharati veḷuvane kalandakanivāpe. ",
  "sn28.10:1.2": "Atha kho āyasmā sāriputto pubbaṇhasamayaṃ nivāsetvā pattacīvaramādāya rājagahe piṇḍāya pāvisi. ",
  "sn28.10:1.3": "Rājagahe sapadānaṃ piṇḍāya caritvā taṃ piṇḍapātaṃ aññataraṃ kuṭṭamūlaṃ nissāya paribhuñjati. ",
  "sn28.10:1.4": "Atha kho sucimukhī paribbājikā yenāyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca: ",
  "sn28.10:2.1": "“Kiṃ nu kho, samaṇa, adhomukho bhuñjasī”ti? ",
  "sn28.10:2.2": "“Na khvāhaṃ, bhagini, adhomukho bhuñjāmī”ti. ",
  "sn28.10:2.3": "“Tena hi, samaṇa, ubbhamukho bhuñjasī”ti? ",
  "sn28.10:2.4": "“Na khvāhaṃ, bhagini, ubbhamukho bhuñjāmī”ti. ",
  "sn28.10:2.5": "“Tena hi, samaṇa, disāmukho bhuñjasī”ti? ",
  "sn28.10:2.6": "“Na khvāhaṃ, bhagini, disāmukho bhuñjāmī”ti. ",
  "sn28.10:2.7": "“Tena hi, samaṇa, vidisāmukho bhuñjasī”ti? ",
  "sn28.10:2.8": "“Na khvāhaṃ, bhagini, vidisāmukho bhuñjāmī”ti. ",
  "sn28.10:3.1": "“‘Kiṃ nu, samaṇa, adhomukho bhuñjasī’ti iti puṭṭho samāno ‘na khvāhaṃ, bhagini, adhomukho bhuñjāmī’ti vadesi. ",
  "sn28.10:3.2": "‘Tena hi, samaṇa, ubbhamukho bhuñjasī’ti iti puṭṭho samāno ‘na khvāhaṃ, bhagini, ubbhamukho bhuñjāmī’ti vadesi. ",
  "sn28.10:3.3": "‘Tena hi, samaṇa, disāmukho bhuñjasī’ti iti puṭṭho samāno ‘na khvāhaṃ, bhagini, disāmukho bhuñjāmī’ti vadesi. ",
  "sn28.10:3.4": "‘Tena hi, samaṇa, vidisāmukho bhuñjasī’ti iti puṭṭho samāno ‘na khvāhaṃ, bhagini, vidisāmukho bhuñjāmī’ti vadesi. ",
  "sn28.10:4.1": "Kathañcarahi, samaṇa, bhuñjasī”ti? ",
  "sn28.10:4.2": "“Ye hi keci, bhagini, samaṇabrāhmaṇā vatthuvijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘adhomukhā bhuñjantī’ti. ",
  "sn28.10:4.3": "Ye hi keci, bhagini, samaṇabrāhmaṇā nakkhattavijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘ubbhamukhā bhuñjantī’ti. ",
  "sn28.10:4.4": "Ye hi keci, bhagini, samaṇabrāhmaṇā dūteyyapahiṇagamanānuyogāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘disāmukhā bhuñjantī’ti. ",
  "sn28.10:4.5": "Ye hi keci, bhagini, samaṇabrāhmaṇā aṅgavijjātiracchānavijjāya micchājīvena jīvikaṃ kappenti, ime vuccanti, bhagini, samaṇabrāhmaṇā ‘vidisāmukhā bhuñjantī’ti. ",
  "sn28.10:5.1": "So khvāhaṃ, bhagini, na vatthuvijjātiracchānavijjāya micchājīvena jīvikaṃ kappemi, na nakkhattavijjātiracchānavijjāya micchājīvena jīvikaṃ kappemi, na dūteyyapahiṇagamanānuyogāya micchājīvena jīvikaṃ kappemi, na aṅgavijjātiracchānavijjāya micchājīvena jīvikaṃ kappemi. ",
  "sn28.10:5.2": "Dhammena bhikkhaṃ pariyesāmi; ",
  "sn28.10:5.3": "dhammena bhikkhaṃ pariyesitvā bhuñjāmī”ti. ",
  "sn28.10:6.1": "Atha kho sucimukhī paribbājikā rājagahe rathiyāya rathiyaṃ, siṅghāṭakena siṅghāṭakaṃ upasaṅkamitvā evamārocesi: ",
  "sn28.10:6.2": "“dhammikaṃ samaṇā sakyaputtiyā āhāraṃ āhārenti; ",
  "sn28.10:6.3": "anavajjaṃ samaṇā sakyaputtiyā āhāraṃ āhārenti. ",
  "sn28.10:6.4": "Detha samaṇānaṃ sakyaputtiyānaṃ piṇḍan”ti. ",
  "sn28.10:6.5": "Dasamaṃ. ",
  "sn28.10:6.6": "Sāriputtavaggo paṭhamo. ",
  "sn28.10:7.1": "Vivekajaṃ avitakkaṃ, ",
  "sn28.10:7.2": "pīti upekkhā catutthakaṃ; ",
  "sn28.10:7.3": "Ākāsañceva viññāṇaṃ, ",
  "sn28.10:7.4": "ākiñcaṃ nevasaññinā; ",
  "sn28.10:7.5": "Nirodho navamo vutto, ",
  "sn28.10:7.6": "dasamaṃ sūcimukhī cāti. ",
  "sn28.10:7.7": "Sāriputtasaṃyuttaṃ samattaṃ. "
}