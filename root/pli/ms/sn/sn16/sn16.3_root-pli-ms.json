{
  "sn16.3:0.1": "Saṃyutta Nikāya 16 ",
  "sn16.3:0.2": "1. Kassapavagga ",
  "sn16.3:0.3": "3. Candūpamāsutta ",
  "sn16.3:1.1": "Sāvatthiyaṃ viharati. ",
  "sn16.3:1.2": "“Candūpamā, bhikkhave, kulāni upasaṅkamatha—",
  "sn16.3:1.3": "apakasseva kāyaṃ, apakassa cittaṃ, niccanavakā kulesu appagabbhā. ",
  "sn16.3:1.4": "Seyyathāpi, bhikkhave, puriso jarudapānaṃ vā olokeyya pabbatavisamaṃ vā nadīviduggaṃ vā—",
  "sn16.3:1.5": "apakasseva kāyaṃ, apakassa cittaṃ; ",
  "sn16.3:1.6": "evameva kho, bhikkhave, candūpamā kulāni upasaṅkamatha—",
  "sn16.3:1.7": "apakasseva kāyaṃ, apakassa cittaṃ, niccanavakā kulesu appagabbhā. ",
  "sn16.3:2.1": "Kassapo, bhikkhave, candūpamo kulāni upasaṅkamati—",
  "sn16.3:2.2": "apakasseva kāyaṃ, apakassa cittaṃ, niccanavako kulesu appagabbho. ",
  "sn16.3:2.3": "Taṃ kiṃ maññatha, bhikkhave, ",
  "sn16.3:2.4": "kathaṃrūpo bhikkhu arahati kulāni upasaṅkamitun”ti? ",
  "sn16.3:2.5": "“Bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā. Sādhu vata, bhante, bhagavantaṃyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn16.3:3.1": "Atha kho bhagavā ākāse pāṇiṃ cālesi. ",
  "sn16.3:3.2": "“Seyyathāpi, bhikkhave, ayaṃ ākāse pāṇi na sajjati na gayhati na bajjhati; ",
  "sn16.3:3.3": "evameva kho, bhikkhave, yassa kassaci bhikkhuno kulāni upasaṅkamato kulesu cittaṃ na sajjati na gayhati na bajjhati: ",
  "sn16.3:3.4": "‘labhantu lābhakāmā, puññakāmā karontu puññānī’ti; ",
  "sn16.3:3.5": "yathāsakena lābhena attamano hoti sumano, evaṃ paresaṃ lābhena attamano hoti sumano; ",
  "sn16.3:3.6": "evarūpo kho, bhikkhave, bhikkhu arahati kulāni upasaṅkamituṃ. ",
  "sn16.3:4.1": "Kassapassa, bhikkhave, kulāni upasaṅkamato kulesu cittaṃ na sajjati na gayhati na bajjhati: ",
  "sn16.3:4.2": "‘labhantu lābhakāmā, puññakāmā karontu puññānī’ti; ",
  "sn16.3:4.3": "yathāsakena lābhena attamano hoti sumano; ",
  "sn16.3:4.4": "evaṃ paresaṃ lābhena attamano hoti sumano. ",
  "sn16.3:5.1": "Taṃ kiṃ maññatha, bhikkhave, ",
  "sn16.3:5.2": "kathaṃrūpassa bhikkhuno aparisuddhā dhammadesanā hoti, kathaṃrūpassa bhikkhuno parisuddhā dhammadesanā hotī”ti? ",
  "sn16.3:5.3": "“Bhagavaṃmūlakā no, bhante, dhammā bhagavaṃnettikā bhagavaṃpaṭisaraṇā. Sādhu vata, bhante, bhagavantaṃyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn16.3:5.4": "“Tena hi, bhikkhave, suṇātha, sādhukaṃ manasi karotha, bhāsissāmī”ti. ",
  "sn16.3:5.5": "“Evaṃ, bhante”ti kho te bhikkhū bhagavato paccassosuṃ. ",
  "sn16.3:5.6": "Bhagavā etadavoca: ",
  "sn16.3:6.1": "“Yo hi koci, bhikkhave, bhikkhu evaṃcitto paresaṃ dhammaṃ deseti: ",
  "sn16.3:6.2": "‘aho vata me dhammaṃ suṇeyyuṃ, sutvā ca pana dhammaṃ pasīdeyyuṃ, pasannā ca me pasannākāraṃ kareyyun’ti; ",
  "sn16.3:6.3": "evarūpassa kho, bhikkhave, bhikkhuno aparisuddhā dhammadesanā hoti. ",
  "sn16.3:7.1": "Yo ca kho, bhikkhave, bhikkhu evaṃcitto paresaṃ dhammaṃ deseti: ",
  "sn16.3:7.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti. ",
  "sn16.3:7.3": "Aho vata me dhammaṃ suṇeyyuṃ, sutvā ca pana dhammaṃ ājāneyyuṃ, ājānitvā ca pana tathattāya paṭipajjeyyun’ti. ",
  "sn16.3:7.4": "Iti dhammasudhammataṃ paṭicca paresaṃ dhammaṃ deseti, kāruññaṃ paṭicca anuddayaṃ paṭicca anukampaṃ upādāya paresaṃ dhammaṃ deseti. ",
  "sn16.3:7.5": "Evarūpassa kho, bhikkhave, bhikkhuno parisuddhā dhammadesanā hoti. ",
  "sn16.3:8.1": "Kassapo, bhikkhave, evaṃcitto paresaṃ dhammaṃ deseti: ",
  "sn16.3:8.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhīti. ",
  "sn16.3:8.3": "Aho vata me dhammaṃ suṇeyyuṃ, sutvā ca pana dhammaṃ ājāneyyuṃ, ājānitvā ca pana tathattāya paṭipajjeyyun’ti. ",
  "sn16.3:8.4": "Iti dhammasudhammataṃ paṭicca paresaṃ dhammaṃ deseti, kāruññaṃ paṭicca anuddayaṃ paṭicca anukampaṃ upādāya paresaṃ dhammaṃ deseti. ",
  "sn16.3:8.5": "Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti. ",
  "sn16.3:8.6": "Tatiyaṃ. "
}