{
  "sn14.11:0.1": "Saṃyutta Nikāya 14 ",
  "sn14.11:0.2": "2. Dutiyavagga ",
  "sn14.11:0.3": "11. Sattadhātusutta ",
  "sn14.11:1.1": "Sāvatthiyaṃ viharati. ",
  "sn14.11:1.2": "“Sattimā, bhikkhave, dhātuyo. ",
  "sn14.11:1.3": "Katamā satta? ",
  "sn14.11:1.4": "Ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu, nevasaññānāsaññāyatanadhātu, saññāvedayitanirodhadhātu—",
  "sn14.11:1.5": "imā kho, bhikkhave, satta dhātuyo”ti. ",
  "sn14.11:2.1": "Evaṃ vutte, aññataro bhikkhu bhagavantaṃ etadavoca: ",
  "sn14.11:2.2": "“yā cāyaṃ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu—imā nu kho, bhante, dhātuyo kiṃ paṭicca paññāyantī”ti? ",
  "sn14.11:3.1": "“Yāyaṃ, bhikkhu, ābhādhātu—ayaṃ dhātu andhakāraṃ paṭicca paññāyati. ",
  "sn14.11:3.2": "Yāyaṃ, bhikkhu, subhadhātu—ayaṃ dhātu asubhaṃ paṭicca paññāyati. ",
  "sn14.11:3.3": "Yāyaṃ, bhikkhu, ākāsānañcāyatanadhātu—ayaṃ dhātu rūpaṃ paṭicca paññāyati. ",
  "sn14.11:3.4": "Yāyaṃ, bhikkhu, viññāṇañcāyatanadhātu—ayaṃ dhātu ākāsānañcāyatanaṃ paṭicca paññāyati. ",
  "sn14.11:3.5": "Yāyaṃ, bhikkhu, ākiñcaññāyatanadhātu—ayaṃ dhātu viññāṇañcāyatanaṃ paṭicca paññāyati. ",
  "sn14.11:3.6": "Yāyaṃ, bhikkhu, nevasaññānāsaññāyatanadhātu—ayaṃ dhātu ākiñcaññāyatanaṃ paṭicca paññāyati. ",
  "sn14.11:3.7": "Yāyaṃ, bhikkhu, saññāvedayitanirodhadhātu—ayaṃ dhātu nirodhaṃ paṭicca paññāyatī”ti. ",
  "sn14.11:4.1": "“Yā cāyaṃ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu—imā nu kho, bhante, dhātuyo kathaṃ samāpatti pattabbā”ti? ",
  "sn14.11:5.1": "“Yā cāyaṃ, bhikkhu, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu—imā dhātuyo saññāsamāpatti pattabbā. ",
  "sn14.11:5.2": "Yāyaṃ, bhikkhu, nevasaññānāsaññāyatanadhātu—ayaṃ dhātu saṅkhārāvasesasamāpatti pattabbā. ",
  "sn14.11:5.3": "Yāyaṃ, bhikkhu, saññāvedayitanirodhadhātu—ayaṃ dhātu nirodhasamāpatti pattabbā”ti. ",
  "sn14.11:5.4": "Paṭhamaṃ. "
}