{
  "sn14.15:0.1": "Saṃyutta Nikāya 14 ",
  "sn14.15:0.2": "2. Dutiyavagga ",
  "sn14.15:0.3": "15. Caṅkamasutta ",
  "sn14.15:1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "sn14.15:1.2": "Tena kho pana samayena āyasmā sāriputto sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.3": "āyasmāpi kho mahāmoggallāno sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.4": "āyasmāpi kho mahākassapo sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.5": "āyasmāpi kho anuruddho sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.6": "āyasmāpi kho puṇṇo mantāniputto sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.7": "āyasmāpi kho upāli sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.8": "āyasmāpi kho ānando sambahulehi bhikkhūhi saddhiṃ bhagavato avidūre caṅkamati; ",
  "sn14.15:1.9": "devadattopi kho sambahulehi bhikkhūhi saddhiṃ bhagavato avidūre caṅkamati. ",
  "sn14.15:2.1": "Atha kho bhagavā bhikkhū āmantesi: ",
  "sn14.15:2.2": "“passatha no tumhe, bhikkhave, sāriputtaṃ sambahulehi bhikkhūhi saddhiṃ caṅkamantan”ti? ",
  "sn14.15:2.3": "“Evaṃ, bhante”. ",
  "sn14.15:2.4": "“Sabbe kho ete, bhikkhave, bhikkhū mahāpaññā. ",
  "sn14.15:2.5": "Passatha no tumhe, bhikkhave, moggallānaṃ sambahulehi bhikkhūhi saddhiṃ caṅkamantan”ti? ",
  "sn14.15:2.6": "“Evaṃ, bhante”. ",
  "sn14.15:2.7": "“Sabbe kho ete, bhikkhave, bhikkhū mahiddhikā. ",
  "sn14.15:2.8": "Passatha no tumhe, bhikkhave, kassapaṃ sambahulehi bhikkhūhi saddhiṃ caṅkamantan”ti? ",
  "sn14.15:2.9": "“Evaṃ, bhante”. ",
  "sn14.15:2.10": "“Sabbe kho ete, bhikkhave, bhikkhū dhutavādā. ",
  "sn14.15:2.11": "Passatha no tumhe, bhikkhave, anuruddhaṃ sambahulehi bhikkhūhi saddhiṃ caṅkamantan”ti? ",
  "sn14.15:2.12": "“Evaṃ, bhante”. ",
  "sn14.15:2.13": "“Sabbe kho ete, bhikkhave, bhikkhū dibbacakkhukā. ",
  "sn14.15:2.14": "Passatha no tumhe, bhikkhave, puṇṇaṃ mantāniputtaṃ sambahulehi bhikkhūhi saddhiṃ caṅkamantan”ti? ",
  "sn14.15:2.15": "“Evaṃ, bhante”. ",
  "sn14.15:2.16": "“Sabbe kho ete, bhikkhave, bhikkhū dhammakathikā. ",
  "sn14.15:2.17": "Passatha no tumhe, bhikkhave, upāliṃ sambahulehi bhikkhūhi saddhiṃ caṅkamantan”ti? ",
  "sn14.15:2.18": "“Evaṃ, bhante”. ",
  "sn14.15:2.19": "“Sabbe kho ete, bhikkhave, bhikkhū vinayadharā. ",
  "sn14.15:2.20": "Passatha no tumhe, bhikkhave, ānandaṃ sambahulehi bhikkhūhi saddhiṃ caṅkamantan”ti? ",
  "sn14.15:2.21": "“Evaṃ, bhante”. ",
  "sn14.15:2.22": "“Sabbe kho ete, bhikkhave, bhikkhū bahussutā. ",
  "sn14.15:2.23": "Passatha no tumhe, bhikkhave, devadattaṃ sambahulehi bhikkhūhi saddhiṃ caṅkamantan”ti? ",
  "sn14.15:2.24": "“Evaṃ, bhante”. ",
  "sn14.15:2.25": "“Sabbe kho ete, bhikkhave, bhikkhū pāpicchā. ",
  "sn14.15:3.1": "Dhātusova, bhikkhave, sattā saṃsandanti samenti. ",
  "sn14.15:3.2": "Hīnādhimuttikā hīnādhimuttikehi saddhiṃ saṃsandanti samenti; ",
  "sn14.15:3.3": "kalyāṇādhimuttikā kalyāṇādhimuttikehi saddhiṃ saṃsandanti samenti. ",
  "sn14.15:3.4": "Atītampi kho, bhikkhave, addhānaṃ dhātusova sattā saṃsandiṃsu samiṃsu. ",
  "sn14.15:3.5": "Hīnādhimuttikā hīnādhimuttikehi saddhiṃ saṃsandiṃsu samiṃsu; ",
  "sn14.15:3.6": "kalyāṇādhimuttikā kalyāṇādhimuttikehi saddhiṃ saṃsandiṃsu samiṃsu. ",
  "sn14.15:4.1": "Anāgatampi kho, bhikkhave, addhānaṃ dhātusova sattā saṃsandissanti samessanti. ",
  "sn14.15:4.2": "Hīnādhimuttikā hīnādhimuttikehi saddhiṃ saṃsandissanti samessanti; ",
  "sn14.15:4.3": "kalyāṇādhimuttikā kalyāṇādhimuttikehi saddhiṃ saṃsandissanti samessanti. ",
  "sn14.15:5.1": "Etarahipi kho, bhikkhave, paccuppannaṃ addhānaṃ dhātusova sattā saṃsandanti samenti. ",
  "sn14.15:5.2": "Hīnādhimuttikā hīnādhimuttikehi saddhiṃ saṃsandanti samenti; ",
  "sn14.15:5.3": "kalyāṇādhimuttikā kalyāṇādhimuttikehi saddhiṃ saṃsandanti samentī”ti. ",
  "sn14.15:5.4": "Pañcamaṃ. "
}