{
  "sn14.8:0.1": "Saṃyutta Nikāya 14 ",
  "sn14.8:0.2": "1. Nānattavagga ",
  "sn14.8:0.3": "8. Nopariyesanānānattasutta ",
  "sn14.8:1.1": "Sāvatthiyaṃ viharati. ",
  "sn14.8:1.2": "“Dhātunānattaṃ, bhikkhave, paṭicca uppajjati saññānānattaṃ, saññānānattaṃ paṭicca uppajjati saṅkappanānattaṃ, saṅkappanānattaṃ paṭicca uppajjati chandanānattaṃ, chandanānattaṃ paṭicca uppajjati pariḷāhanānattaṃ, pariḷāhanānattaṃ paṭicca uppajjati pariyesanānānattaṃ; ",
  "sn14.8:1.3": "no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattaṃ. ",
  "sn14.8:1.4": "Katamañca, bhikkhave, dhātunānattaṃ? ",
  "sn14.8:1.5": "Rūpadhātu …pe… dhammadhātu—",
  "sn14.8:1.6": "idaṃ vuccati, bhikkhave, dhātunānattaṃ. ",
  "sn14.8:2.1": "Kathañca, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati …pe… pariyesanānānattaṃ; ",
  "sn14.8:2.2": "no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattaṃ? ",
  "sn14.8:3.1": "Rūpadhātuṃ, bhikkhave, paṭicca uppajjati rūpasaññā …pe… ",
  "sn14.8:3.2": "dhammadhātuṃ paṭicca uppajjati dhammasaññā, dhammasaññaṃ paṭicca uppajjati …pe… dhammapariyesanā; ",
  "sn14.8:3.3": "no dhammapariyesanaṃ paṭicca uppajjati dhammapariḷāho, no dhammapariḷāhaṃ paṭicca uppajjati dhammacchando, no dhammacchandaṃ paṭicca uppajjati dhammasaṅkappo, no dhammasaṅkappaṃ paṭicca uppajjati dhammasaññā, no dhammasaññaṃ paṭicca uppajjati dhammadhātu. ",
  "sn14.8:4.1": "Evaṃ kho, bhikkhave, dhātunānattaṃ paṭicca uppajjati saññānānattaṃ, saññānānattaṃ paṭicca uppajjati …pe… pariyesanānānattaṃ; ",
  "sn14.8:4.2": "no pariyesanānānattaṃ paṭicca uppajjati pariḷāhanānattaṃ, no pariḷāhanānattaṃ paṭicca uppajjati chandanānattaṃ, no chandanānattaṃ paṭicca uppajjati saṅkappanānattaṃ, no saṅkappanānattaṃ paṭicca uppajjati saññānānattaṃ, no saññānānattaṃ paṭicca uppajjati dhātunānattan”ti. ",
  "sn14.8:4.3": "Aṭṭhamaṃ. "
}