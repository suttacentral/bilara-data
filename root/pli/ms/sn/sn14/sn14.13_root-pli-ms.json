{
  "sn14.13:0.1": "Saṃyutta Nikāya 14 ",
  "sn14.13:0.2": "2. Dutiyavagga ",
  "sn14.13:0.3": "13. Giñjakāvasathasutta ",
  "sn14.13:1.1": "Ekaṃ samayaṃ bhagavā ñātike viharati giñjakāvasathe. ",
  "sn14.13:1.2": "Tatra kho bhagavā bhikkhū āmantesi: ",
  "sn14.13:1.3": "“bhikkhavo”ti. ",
  "sn14.13:1.4": "“Bhadante”ti te bhikkhū bhagavato paccassosuṃ. ",
  "sn14.13:1.5": "Bhagavā etadavoca: ",
  "sn14.13:2.1": "“Dhātuṃ, bhikkhave, paṭicca uppajjati saññā, uppajjati diṭṭhi, uppajjati vitakko”ti. ",
  "sn14.13:2.2": "Evaṃ vutte, āyasmā kaccāno bhagavantaṃ etadavoca: ",
  "sn14.13:2.3": "“yāyaṃ, bhante, diṭṭhi: ",
  "sn14.13:2.4": "‘asammāsambuddhesu sammāsambuddhā’ti, ayaṃ nu kho, bhante, diṭṭhi kiṃ paṭicca paññāyatī”ti? ",
  "sn14.13:3.1": "“Mahati kho esā, kaccāna, dhātu yadidaṃ avijjādhātu. ",
  "sn14.13:3.2": "Hīnaṃ, kaccāna, dhātuṃ paṭicca uppajjati hīnā saññā, hīnā diṭṭhi, hīno vitakko, hīnā cetanā, hīnā patthanā, hīno paṇidhi, hīno puggalo, hīnā vācā; ",
  "sn14.13:3.3": "hīnaṃ ācikkhati deseti paññapeti paṭṭhapeti vivarati vibhajati uttānīkaroti; ",
  "sn14.13:3.4": "hīnā tassa upapattīti vadāmi. ",
  "sn14.13:4.1": "Majjhimaṃ, kaccāna, dhātuṃ paṭicca uppajjati majjhimā saññā, majjhimā diṭṭhi, majjhimo vitakko, majjhimā cetanā, majjhimā patthanā, majjhimo paṇidhi, majjhimo puggalo, majjhimā vācā; ",
  "sn14.13:4.2": "majjhimaṃ ācikkhati deseti paññapeti paṭṭhapeti vivarati vibhajati uttānīkaroti; ",
  "sn14.13:4.3": "majjhimā tassa upapattīti vadāmi. ",
  "sn14.13:5.1": "Paṇītaṃ, kaccāna, dhātuṃ paṭicca uppajjati paṇītā saññā, paṇītā diṭṭhi, paṇīto vitakko, paṇītā cetanā, paṇītā patthanā, paṇīto paṇidhi, paṇīto puggalo, paṇītā vācā; ",
  "sn14.13:5.2": "paṇītaṃ ācikkhati deseti paññapeti paṭṭhapeti vivarati vibhajati uttānīkaroti; ",
  "sn14.13:5.3": "paṇītā tassa upapattīti vadāmī”ti. ",
  "sn14.13:5.4": "Tatiyaṃ. "
}