{
  "sn37.29:0.1": "Saṃyutta Nikāya 37 ",
  "sn37.29:0.2": "3. Balavagga ",
  "sn37.29:0.3": "29. Aṅgasutta ",
  "sn37.29:1.1": "“Pañcimāni, bhikkhave, mātugāmassa balāni. ",
  "sn37.29:1.2": "Katamāni pañca? ",
  "sn37.29:1.3": "Rūpabalaṃ, bhogabalaṃ, ñātibalaṃ, puttabalaṃ, sīlabalaṃ. ",
  "sn37.29:1.4": "Rūpabalena ca, bhikkhave, mātugāmo samannāgato hoti, na ca bhogabalena—",
  "sn37.29:1.5": "evaṃ so tenaṅgena aparipūro hoti. ",
  "sn37.29:1.6": "Yato ca kho, bhikkhave, mātugāmo rūpabalena ca samannāgato hoti, bhogabalena ca—",
  "sn37.29:1.7": "evaṃ so tenaṅgena paripūro hoti. ",
  "sn37.29:1.8": "Rūpabalena ca, bhikkhave, mātugāmo samannāgato hoti, bhogabalena ca, na ca ñātibalena—",
  "sn37.29:1.9": "evaṃ so tenaṅgena aparipūro hoti. ",
  "sn37.29:1.10": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca—",
  "sn37.29:1.11": "evaṃ so tenaṅgena paripūro hoti. ",
  "sn37.29:1.12": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca puttabalena—",
  "sn37.29:1.13": "evaṃ so tenaṅgena aparipūro hoti. ",
  "sn37.29:1.14": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca—",
  "sn37.29:1.15": "evaṃ so tenaṅgena paripūro hoti. ",
  "sn37.29:1.16": "Rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena—",
  "sn37.29:1.17": "evaṃ so tenaṅgena aparipūro hoti. ",
  "sn37.29:1.18": "Yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca, sīlabalena ca—",
  "sn37.29:1.19": "evaṃ so tenaṅgena paripūro hoti. ",
  "sn37.29:1.20": "Imāni kho, bhikkhave, pañca mātugāmassa balānī”ti. ",
  "sn37.29:1.21": "Pañcamaṃ. "
}