{
  "sn37.32:0.1": "Saṃyutta Nikāya 37 ",
  "sn37.32:0.2": "3. Balavagga ",
  "sn37.32:0.3": "32. Ṭhānasutta ",
  "sn37.32:1.1": "“Pañcimāni, bhikkhave, ṭhānāni dullabhāni akatapuññena mātugāmena. ",
  "sn37.32:1.2": "Katamāni pañca? ",
  "sn37.32:1.3": "Patirūpe kule jāyeyyanti—",
  "sn37.32:1.4": "idaṃ, bhikkhave, paṭhamaṃ ṭhānaṃ dullabhaṃ akatapuññena mātugāmena. ",
  "sn37.32:1.5": "Patirūpe kule jāyitvā patirūpaṃ kulaṃ gaccheyyanti—",
  "sn37.32:1.6": "idaṃ, bhikkhave, dutiyaṃ ṭhānaṃ dullabhaṃ akatapuññena mātugāmena. ",
  "sn37.32:1.7": "Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvaseyyanti—",
  "sn37.32:1.8": "idaṃ, bhikkhave, tatiyaṃ ṭhānaṃ dullabhaṃ akatapuññena mātugāmena. ",
  "sn37.32:1.9": "Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī assanti—",
  "sn37.32:1.10": "idaṃ, bhikkhave, catutthaṃ ṭhānaṃ dullabhaṃ akatapuññena mātugāmena. ",
  "sn37.32:1.11": "Patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī samānā sāmikaṃ abhibhuyya vatteyyanti—",
  "sn37.32:1.12": "idaṃ, bhikkhave, pañcamaṃ ṭhānaṃ dullabhaṃ akatapuññena mātugāmena. ",
  "sn37.32:1.13": "Imāni kho, bhikkhave, pañca ṭhānāni dullabhāni akatapuññena mātugāmenāti. ",
  "sn37.32:2.1": "Pañcimāni, bhikkhave, ṭhānāni sulabhāni katapuññena mātugāmena. ",
  "sn37.32:2.2": "Katamāni pañca? ",
  "sn37.32:2.3": "Patirūpe kule jāyeyyanti—",
  "sn37.32:2.4": "idaṃ, bhikkhave, paṭhamaṃ ṭhānaṃ sulabhaṃ katapuññena mātugāmena. ",
  "sn37.32:2.5": "Patirūpe kule jāyitvā patirūpaṃ kulaṃ gaccheyyanti—",
  "sn37.32:2.6": "idaṃ, bhikkhave, dutiyaṃ ṭhānaṃ sulabhaṃ katapuññena mātugāmena. ",
  "sn37.32:2.7": "Patirūpe kule jāyitvā patirūpaṃ kulaṃ gantvā asapatti agāraṃ ajjhāvaseyyanti—",
  "sn37.32:2.8": "idaṃ, bhikkhave, tatiyaṃ ṭhānaṃ sulabhaṃ katapuññena mātugāmena. ",
  "sn37.32:2.9": "Patirūpe kule jāyitvā patirūpaṃ kulaṃ gantvā asapatti agāraṃ ajjhāvasantī puttavatī assanti—",
  "sn37.32:2.10": "idaṃ, bhikkhave, catutthaṃ ṭhānaṃ sulabhaṃ katapuññena mātugāmena. ",
  "sn37.32:2.11": "Patirūpe kule jāyitvā patirūpaṃ kulaṃ gantvā asapatti agāraṃ ajjhāvasantī puttavatī samānā sāmikaṃ abhibhuyya vatteyyanti—",
  "sn37.32:2.12": "idaṃ, bhikkhave, pañcamaṃ ṭhānaṃ sulabhaṃ katapuññena mātugāmena. ",
  "sn37.32:2.13": "Imāni kho, bhikkhave, pañca ṭhānāni sulabhāni katapuññena mātugāmenā”ti. ",
  "sn37.32:2.14": "Aṭṭhamaṃ. "
}