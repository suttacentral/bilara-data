{
  "sn37.3:0.1": "Saṃyutta Nikāya 37 ",
  "sn37.3:0.2": "1. Paṭhamapeyyālavagga ",
  "sn37.3:0.3": "3. Āveṇikadukkhasutta ",
  "sn37.3:1.1": "“Pañcimāni, bhikkhave, mātugāmassa āveṇikāni dukkhāni, yāni mātugāmo paccanubhoti, aññatreva purisehi. ",
  "sn37.3:1.2": "Katamāni pañca? ",
  "sn37.3:1.3": "Idha, bhikkhave, mātugāmo daharova samāno patikulaṃ gacchati, ñātakehi vinā hoti. ",
  "sn37.3:1.4": "Idaṃ, bhikkhave, mātugāmassa paṭhamaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi. ",
  "sn37.3:1.5": "Puna caparaṃ, bhikkhave, mātugāmo utunī hoti. ",
  "sn37.3:1.6": "Idaṃ, bhikkhave, mātugāmassa dutiyaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi. ",
  "sn37.3:1.7": "Puna caparaṃ, bhikkhave, mātugāmo gabbhinī hoti. ",
  "sn37.3:1.8": "Idaṃ, bhikkhave, mātugāmassa tatiyaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi. ",
  "sn37.3:1.9": "Puna caparaṃ, bhikkhave, mātugāmo vijāyati. ",
  "sn37.3:1.10": "Idaṃ, bhikkhave, mātugāmassa catutthaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi. ",
  "sn37.3:1.11": "Puna caparaṃ, bhikkhave, mātugāmo purisassa pāricariyaṃ upeti. ",
  "sn37.3:1.12": "Idaṃ kho, bhikkhave, mātugāmassa pañcamaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi. ",
  "sn37.3:1.13": "Imāni kho, bhikkhave, pañca mātugāmassa āveṇikāni dukkhāni, yāni mātugāmo paccanubhoti, aññatreva purisehī”ti. ",
  "sn37.3:1.14": "Tatiyaṃ. "
}