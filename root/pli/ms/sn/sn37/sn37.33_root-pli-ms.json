{
  "sn37.33:0.1": "Saṃyutta Nikāya 37 ",
  "sn37.33:0.2": "3. Balavagga ",
  "sn37.33:0.3": "33. Pañcasīlavisāradasutta ",
  "sn37.33:1.1": "“Pañcahi, bhikkhave, dhammehi samannāgato mātugāmo visārado agāraṃ ajjhāvasati. ",
  "sn37.33:1.2": "Katamehi pañcahi? ",
  "sn37.33:1.3": "Pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti, surāmerayamajjappamādaṭṭhānā paṭivirato ca hoti—",
  "sn37.33:1.4": "imehi kho, bhikkhave, pañcahi dhammehi samannāgato mātugāmo visārado agāraṃ ajjhāvasatī”ti. ",
  "sn37.33:1.5": "Navamaṃ. "
}