{
  "sn21.2:0.1": "Saṃyutta Nikāya 21 ",
  "sn21.2:0.2": "1. Bhikkhuvagga ",
  "sn21.2:0.3": "2. Upatissasutta ",
  "sn21.2:1.1": "Sāvatthinidānaṃ. ",
  "sn21.2:1.2": "Tatra kho āyasmā sāriputto bhikkhū āmantesi: ",
  "sn21.2:1.3": "“āvuso bhikkhave”ti. ",
  "sn21.2:1.4": "“Āvuso”ti kho te bhikkhū āyasmato sāriputtassa paccassosuṃ. ",
  "sn21.2:1.5": "Āyasmā sāriputto etadavoca: ",
  "sn21.2:2.1": "“Idha mayhaṃ, āvuso, rahogatassa paṭisallīnassa evaṃ cetaso parivitakko udapādi: ",
  "sn21.2:2.2": "‘atthi nu kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’ti? ",
  "sn21.2:2.3": "Tassa mayhaṃ, āvuso, etadahosi: ",
  "sn21.2:2.4": "‘natthi kho taṃ kiñci lokasmiṃ yassa me vipariṇāmaññathābhāvā uppajjeyyuṃ sokaparidevadukkhadomanassupāyāsā’”ti. ",
  "sn21.2:3.1": "Evaṃ vutte, āyasmā ānando āyasmantaṃ sāriputtaṃ etadavoca: ",
  "sn21.2:3.2": "“satthupi kho te, āvuso sāriputta, vipariṇāmaññathābhāvā nuppajjeyyuṃ sokaparidevadukkhadomanassupāyāsā”ti? ",
  "sn21.2:3.3": "“Satthupi kho me, āvuso, vipariṇāmaññathābhāvā nuppajjeyyuṃ sokaparidevadukkhadomanassupāyāsā, api ca me evamassa: ",
  "sn21.2:3.4": "‘mahesakkho vata bho satthā antarahito mahiddhiko mahānubhāvo. ",
  "sn21.2:3.5": "Sace hi bhagavā ciraṃ dīghamaddhānaṃ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "sn21.2:3.6": "Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. ",
  "sn21.2:3.7": "Tasmā āyasmato sāriputtassa satthupi vipariṇāmaññathābhāvā nuppajjeyyuṃ sokaparidevadukkhadomanassupāyāsā”ti. ",
  "sn21.2:3.8": "Dutiyaṃ. "
}