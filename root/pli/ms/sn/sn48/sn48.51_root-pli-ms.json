{
  "sn48.51:0.1": "Saṃyutta Nikāya 48 ",
  "sn48.51:0.2": "6. Sūkarakhatavagga ",
  "sn48.51:0.3": "51. Sālasutta ",
  "sn48.51:1.1": "Evaṃ me sutaṃ—",
  "sn48.51:1.2": "ekaṃ samayaṃ bhagavā kosalesu viharati sālāya brāhmaṇagāme. ",
  "sn48.51:1.3": "Tatra kho bhagavā bhikkhū āmantesi: ",
  "sn48.51:1.4": "“seyyathāpi, bhikkhave, ye keci tiracchānagatā pāṇā, sīho migarājā tesaṃ aggamakkhāyati, yadidaṃ—thāmena javena sūrena; ",
  "sn48.51:1.5": "evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—bodhāya. ",
  "sn48.51:2.1": "Katame ca, bhikkhave, bodhipakkhiyā dhammā? ",
  "sn48.51:2.2": "Saddhindriyaṃ, bhikkhave, bodhipakkhiyo dhammo, taṃ bodhāya saṃvattati; ",
  "sn48.51:2.3": "vīriyindriyaṃ bodhipakkhiyo dhammo, taṃ bodhāya saṃvattati; ",
  "sn48.51:2.4": "satindriyaṃ bodhipakkhiyo dhammo, taṃ bodhāya saṃvattati; ",
  "sn48.51:2.5": "samādhindriyaṃ bodhipakkhiyo dhammo, taṃ bodhāya saṃvattati; ",
  "sn48.51:2.6": "paññindriyaṃ bodhipakkhiyo dhammo, taṃ bodhāya saṃvattati. ",
  "sn48.51:2.7": "Seyyathāpi, bhikkhave, ye keci tiracchānagatā pāṇā, sīho migarājā tesaṃ aggamakkhāyati, yadidaṃ—thāmena javena sūrena; ",
  "sn48.51:2.8": "evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—bodhāyā”ti. ",
  "sn48.51:2.9": "Paṭhamaṃ. "
}