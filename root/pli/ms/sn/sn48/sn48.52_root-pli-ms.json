{
  "sn48.52:0.1": "Saṃyutta Nikāya 48 ",
  "sn48.52:0.2": "6. Sūkarakhatavagga ",
  "sn48.52:0.3": "52. Mallikasutta ",
  "sn48.52:1.1": "Evaṃ me sutaṃ—",
  "sn48.52:1.2": "ekaṃ samayaṃ bhagavā mallesu viharati uruvelakappaṃ nāma mallānaṃ nigamo. ",
  "sn48.52:1.3": "Tatra kho bhagavā bhikkhū āmantesi: ",
  "sn48.52:1.4": "“yāvakīvañca, bhikkhave, ariyasāvakassa ariyañāṇaṃ na uppannaṃ hoti neva tāva catunnaṃ indriyānaṃ saṇṭhiti hoti, neva tāva catunnaṃ indriyānaṃ avaṭṭhiti hoti. ",
  "sn48.52:1.5": "Yato ca kho, bhikkhave, ariyasāvakassa ariyañāṇaṃ uppannaṃ hoti, atha catunnaṃ indriyānaṃ saṇṭhiti hoti, atha catunnaṃ indriyānaṃ avaṭṭhiti hoti. ",
  "sn48.52:2.1": "Seyyathāpi, bhikkhave, yāvakīvañca kūṭāgārassa kūṭaṃ na ussitaṃ hoti, neva tāva gopānasīnaṃ saṇṭhiti hoti, neva tāva gopānasīnaṃ avaṭṭhiti hoti. ",
  "sn48.52:2.2": "Yato ca kho, bhikkhave, kūṭāgārassa kūṭaṃ ussitaṃ hoti, atha gopānasīnaṃ saṇṭhiti hoti, atha gopānasīnaṃ avaṭṭhiti hoti. ",
  "sn48.52:2.3": "Evameva kho, bhikkhave, yāvakīvañca ariyasāvakassa ariyañāṇaṃ na uppannaṃ hoti, neva tāva catunnaṃ indriyānaṃ saṇṭhiti hoti, neva tāva catunnaṃ indriyānaṃ avaṭṭhiti hoti. ",
  "sn48.52:2.4": "Yato ca kho, bhikkhave, ariyasāvakassa ariyañāṇaṃ uppannaṃ hoti, atha catunnaṃ indriyānaṃ …pe… avaṭṭhiti hoti. ",
  "sn48.52:3.1": "Katamesaṃ catunnaṃ? ",
  "sn48.52:3.2": "Saddhindriyassa, vīriyindriyassa, satindriyassa, samādhindriyassa. ",
  "sn48.52:3.3": "Paññavato, bhikkhave, ariyasāvakassa tadanvayā saddhā saṇṭhāti, tadanvayaṃ vīriyaṃ saṇṭhāti, tadanvayā sati saṇṭhāti, tadanvayo samādhi saṇṭhātī”ti. ",
  "sn48.52:3.4": "Dutiyaṃ. "
}