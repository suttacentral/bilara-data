{
  "sn48.47:0.1": "Saṃyutta Nikāya 48 ",
  "sn48.47:0.2": "5. Jarāvagga ",
  "sn48.47:0.3": "47. Tatiyapubbārāmasutta ",
  "sn48.47:1.1": "Taṃyeva nidānaṃ. ",
  "sn48.47:1.2": "“Katinaṃ nu kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti: ",
  "sn48.47:1.3": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti? ",
  "sn48.47:2.1": "“Bhagavaṃmūlakā no, bhante, dhammā …pe… ",
  "sn48.47:2.2": "“catunnaṃ kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti: ",
  "sn48.47:2.3": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. ",
  "sn48.47:2.4": "Katamesaṃ catunnaṃ? ",
  "sn48.47:2.5": "Vīriyindriyassa, satindriyassa, samādhindriyassa, paññindriyassa—",
  "sn48.47:2.6": "Imesaṃ kho, bhikkhave, catunnaṃ indriyānaṃ bhāvitattā bahulīkatattā khīṇāsavo bhikkhu aññaṃ byākaroti: ",
  "sn48.47:2.7": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti. ",
  "sn48.47:2.8": "Sattamaṃ. "
}