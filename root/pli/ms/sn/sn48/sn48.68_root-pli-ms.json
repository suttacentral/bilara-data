{
  "sn48.68:0.1": "Saṃyutta Nikāya 48 ",
  "sn48.68:0.2": "7. Bodhipakkhiyavagga ",
  "sn48.68:0.3": "68. Dutiyarukkhasutta ",
  "sn48.68:1.1": "“Seyyathāpi, bhikkhave, ye keci devānaṃ tāvatiṃsānaṃ rukkhā, pārichattako tesaṃ aggamakkhāyati; ",
  "sn48.68:1.2": "evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—bodhāya. ",
  "sn48.68:1.3": "Katame ca, bhikkhave, bodhipakkhiyā dhammā? ",
  "sn48.68:1.4": "Saddhindriyaṃ, bhikkhave, bodhipakkhiyo dhammo, taṃ bodhāya saṃvattati. ",
  "sn48.68:1.5": "Vīriyindriyaṃ …pe… ",
  "sn48.68:1.6": "satindriyaṃ … ",
  "sn48.68:1.7": "samādhindriyaṃ … ",
  "sn48.68:1.8": "paññindriyaṃ bodhipakkhiyo dhammo, taṃ bodhāya saṃvattati. ",
  "sn48.68:1.9": "Seyyathāpi, bhikkhave, ye keci devānaṃ tāvatiṃsānaṃ rukkhā, pārichattako tesaṃ aggamakkhāyati; ",
  "sn48.68:1.10": "evameva kho, bhikkhave, ye keci bodhipakkhiyā dhammā, paññindriyaṃ tesaṃ aggamakkhāyati, yadidaṃ—bodhāyā”ti. ",
  "sn48.68:1.11": "Aṭṭhamaṃ. "
}