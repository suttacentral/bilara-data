{
  "sn48.38:0.1": "Saṃyutta Nikāya 48 ",
  "sn48.38:0.2": "4. Sukhindriyavagga ",
  "sn48.38:0.3": "38. Tatiyavibhaṅgasutta ",
  "sn48.38:1.1": "“Pañcimāni, bhikkhave, indriyāni. ",
  "sn48.38:1.2": "Katamāni pañca? ",
  "sn48.38:1.3": "Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. ",
  "sn48.38:2.1": "Katamañca, bhikkhave, sukhindriyaṃ? ",
  "sn48.38:2.2": "Yaṃ kho, bhikkhave, kāyikaṃ sukhaṃ, kāyikaṃ sātaṃ, kāyasamphassajaṃ sukhaṃ sātaṃ vedayitaṃ—",
  "sn48.38:2.3": "idaṃ vuccati, bhikkhave, sukhindriyaṃ. ",
  "sn48.38:3.1": "Katamañca, bhikkhave, dukkhindriyaṃ? ",
  "sn48.38:3.2": "Yaṃ kho, bhikkhave, kāyikaṃ dukkhaṃ, kāyikaṃ asātaṃ, kāyasamphassajaṃ dukkhaṃ asātaṃ vedayitaṃ—",
  "sn48.38:3.3": "idaṃ vuccati, bhikkhave, dukkhindriyaṃ. ",
  "sn48.38:4.1": "Katamañca, bhikkhave, somanassindriyaṃ? ",
  "sn48.38:4.2": "Yaṃ kho, bhikkhave, cetasikaṃ sukhaṃ, cetasikaṃ sātaṃ, manosamphassajaṃ sukhaṃ sātaṃ vedayitaṃ—",
  "sn48.38:4.3": "idaṃ vuccati, bhikkhave, somanassindriyaṃ. ",
  "sn48.38:5.1": "Katamañca, bhikkhave, domanassindriyaṃ? ",
  "sn48.38:5.2": "Yaṃ kho, bhikkhave, cetasikaṃ dukkhaṃ, cetasikaṃ asātaṃ, manosamphassajaṃ dukkhaṃ asātaṃ vedayitaṃ—",
  "sn48.38:5.3": "idaṃ vuccati, bhikkhave, domanassindriyaṃ. ",
  "sn48.38:6.1": "Katamañca, bhikkhave, upekkhindriyaṃ? ",
  "sn48.38:6.2": "Yaṃ kho, bhikkhave, kāyikaṃ vā cetasikaṃ vā neva sātaṃ nāsātaṃ vedayitaṃ—",
  "sn48.38:6.3": "idaṃ vuccati, bhikkhave, upekkhindriyaṃ. ",
  "sn48.38:7.1": "Tatra, bhikkhave, yañca sukhindriyaṃ yañca somanassindriyaṃ, sukhā sā vedanā daṭṭhabbā. ",
  "sn48.38:7.2": "Tatra, bhikkhave, yañca dukkhindriyaṃ yañca domanassindriyaṃ, dukkhā sā vedanā daṭṭhabbā. ",
  "sn48.38:7.3": "Tatra, bhikkhave, yadidaṃ upekkhindriyaṃ, adukkhamasukhā sā vedanā daṭṭhabbā. ",
  "sn48.38:7.4": "Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti. ",
  "sn48.38:7.5": "Aṭṭhamaṃ. "
}