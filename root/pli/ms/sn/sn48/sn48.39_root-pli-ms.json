{
  "sn48.39:0.1": "Saṃyutta Nikāya 48 ",
  "sn48.39:0.2": "4. Sukhindriyavagga ",
  "sn48.39:0.3": "39. Kaṭṭhopamasutta ",
  "sn48.39:1.1": "“Pañcimāni, bhikkhave, indriyāni. ",
  "sn48.39:1.2": "Katamāni pañca? ",
  "sn48.39:1.3": "Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. ",
  "sn48.39:1.4": "Sukhavedaniyaṃ, bhikkhave, phassaṃ paṭicca uppajjati sukhindriyaṃ. ",
  "sn48.39:1.5": "So sukhitova samāno ‘sukhitosmī’ti pajānāti. ",
  "sn48.39:1.6": "Tasseva sukhavedaniyassa phassassa nirodhā ‘yaṃ tajjaṃ vedayitaṃ sukhavedaniyaṃ phassaṃ paṭicca uppannaṃ sukhindriyaṃ taṃ nirujjhati, taṃ vūpasammatī’ti pajānāti. ",
  "sn48.39:2.1": "Dukkhavedaniyaṃ, bhikkhave, phassaṃ paṭicca uppajjati dukkhindriyaṃ. ",
  "sn48.39:2.2": "So dukkhitova samāno ‘dukkhitosmī’ti pajānāti. ",
  "sn48.39:2.3": "Tasseva dukkhavedaniyassa phassassa nirodhā ‘yaṃ tajjaṃ vedayitaṃ dukkhavedaniyaṃ phassaṃ paṭicca uppannaṃ dukkhindriyaṃ taṃ nirujjhati, taṃ vūpasammatī’ti pajānāti. ",
  "sn48.39:3.1": "Somanassavedaniyaṃ, bhikkhave, phassaṃ paṭicca uppajjati somanassindriyaṃ. ",
  "sn48.39:3.2": "So sumanova samāno ‘sumanosmī’ti pajānāti. ",
  "sn48.39:3.3": "Tasseva somanassavedaniyassa phassassa nirodhā ‘yaṃ tajjaṃ vedayitaṃ somanassavedaniyaṃ phassaṃ paṭicca uppannaṃ somanassindriyaṃ taṃ nirujjhati, taṃ vūpasammatī’ti pajānāti. ",
  "sn48.39:4.1": "Domanassavedaniyaṃ, bhikkhave, phassaṃ paṭicca uppajjati domanassindriyaṃ. ",
  "sn48.39:4.2": "So dummanova samāno ‘dummanosmī’ti pajānāti. ",
  "sn48.39:4.3": "Tasseva domanassavedaniyassa phassassa nirodhā ‘yaṃ tajjaṃ vedayitaṃ domanassavedaniyaṃ phassaṃ paṭicca uppannaṃ domanassindriyaṃ taṃ nirujjhati, taṃ vūpasammatī’ti pajānāti. ",
  "sn48.39:5.1": "Upekkhāvedaniyaṃ, bhikkhave, phassaṃ paṭicca uppajjati upekkhindriyaṃ. ",
  "sn48.39:5.2": "So upekkhakova samāno ‘upekkhakosmī’ti pajānāti. ",
  "sn48.39:5.3": "Tasseva upekkhāvedaniyassa phassassa nirodhā ‘yaṃ tajjaṃ vedayitaṃ upekkhāvedaniyaṃ phassaṃ paṭicca uppannaṃ upekkhindriyaṃ taṃ nirujjhati, taṃ vūpasammatī’ti pajānāti. ",
  "sn48.39:6.1": "Seyyathāpi, bhikkhave, dvinnaṃ kaṭṭhānaṃ saṅghaṭṭanasamodhānā usmā jāyati, tejo abhinibbattati; tesaṃyeva kaṭṭhānaṃ nānābhāvāvinikkhepā yā tajjā usmā sā nirujjhati sā vūpasammati; ",
  "sn48.39:6.2": "evameva kho, bhikkhave, sukhavedaniyaṃ phassaṃ paṭicca uppajjati sukhindriyaṃ. ",
  "sn48.39:6.3": "So sukhitova samāno ‘sukhitosmī’ti pajānāti. ",
  "sn48.39:6.4": "Tasseva sukhavedaniyassa phassassa nirodhā ‘yaṃ tajjaṃ vedayitaṃ sukhavedaniyaṃ phassaṃ paṭicca uppajjati sukhindriyaṃ taṃ nirujjhati, taṃ vūpasammatī’ti pajānāti. ",
  "sn48.39:7.1": "Dukkhavedaniyaṃ, bhikkhave, phassaṃ paṭicca …pe… ",
  "sn48.39:7.2": "somanassavedaniyaṃ, bhikkhave, phassaṃ paṭicca …pe… ",
  "sn48.39:7.3": "domanassavedaniyaṃ, bhikkhave, phassaṃ paṭicca …pe… ",
  "sn48.39:7.4": "upekkhāvedaniyaṃ, bhikkhave, phassaṃ paṭicca uppajjati upekkhindriyaṃ. ",
  "sn48.39:7.5": "So upekkhakova samāno ‘upekkhakosmī’ti pajānāti. ",
  "sn48.39:7.6": "Tasseva upekkhāvedaniyassa phassassa nirodhā ‘yaṃ tajjaṃ vedayitaṃ upekkhāvedaniyaṃ phassaṃ paṭicca uppajjati upekkhindriyaṃ taṃ nirujjhati, taṃ vūpasammatī’ti pajānāti”. ",
  "sn48.39:7.7": "Navamaṃ. "
}