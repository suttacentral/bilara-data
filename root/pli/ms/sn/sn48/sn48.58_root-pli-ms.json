{
  "sn48.58:0.1": "Saṃyutta Nikāya 48 ",
  "sn48.58:0.2": "6. Sūkarakhatavagga ",
  "sn48.58:0.3": "58. Sūkarakhatasutta ",
  "sn48.58:1.1": "Ekaṃ samayaṃ bhagavā rājagahe viharati gijjhakūṭe pabbate sūkarakhatāyaṃ. ",
  "sn48.58:1.2": "Tatra kho bhagavā āyasmantaṃ sāriputtaṃ āmantesi: ",
  "sn48.58:1.3": "“kiṃ nu kho, sāriputta, atthavasaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti? ",
  "sn48.58:1.4": "“Anuttarañhi, bhante, yogakkhemaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti. ",
  "sn48.58:1.5": "“Sādhu sādhu, sāriputta. ",
  "sn48.58:1.6": "Anuttarañhi, sāriputta, yogakkhemaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattati. ",
  "sn48.58:2.1": "Katamo ca, sāriputta, anuttaro yogakkhemo yaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti? ",
  "sn48.58:2.2": "“Idha, bhante, khīṇāsavo bhikkhu saddhindriyaṃ bhāveti upasamagāmiṃ sambodhagāmiṃ, ",
  "sn48.58:2.3": "vīriyindriyaṃ bhāveti …pe… ",
  "sn48.58:2.4": "satindriyaṃ bhāveti … ",
  "sn48.58:2.5": "samādhindriyaṃ bhāveti … ",
  "sn48.58:2.6": "paññindriyaṃ bhāveti upasamagāmiṃ sambodhagāmiṃ. ",
  "sn48.58:2.7": "Ayaṃ kho, bhante, anuttaro yogakkhemo yaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti. ",
  "sn48.58:2.8": "“Sādhu sādhu, sāriputta. ",
  "sn48.58:2.9": "Eso hi, sāriputta, anuttaro yogakkhemo yaṃ sampassamāno khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatīti. ",
  "sn48.58:3.1": "Katamo ca, sāriputta, paramanipaccakāro yaṃ khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti? ",
  "sn48.58:3.2": "“Idha, bhante, khīṇāsavo bhikkhu satthari sagāravo viharati sappatisso, dhamme sagāravo viharati sappatisso, saṃghe sagāravo viharati sappatisso, sikkhāya sagāravo viharati sappatisso, samādhismiṃ sagāravo viharati sappatisso. ",
  "sn48.58:3.3": "Ayaṃ kho, bhante, paramanipaccakāro yaṃ khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti. ",
  "sn48.58:3.4": "“Sādhu sādhu, sāriputta. ",
  "sn48.58:3.5": "Eso hi, sāriputta, paramanipaccakāro yaṃ khīṇāsavo bhikkhu tathāgate vā tathāgatasāsane vā paramanipaccakāraṃ pavattamāno pavattatī”ti. ",
  "sn48.58:3.6": "Aṭṭhamaṃ. "
}