{
  "sn48.41:0.1": "Saṃyutta Nikāya 48 ",
  "sn48.41:0.2": "5. Jarāvagga ",
  "sn48.41:0.3": "41. Jarādhammasutta ",
  "sn48.41:1.1": "Evaṃ me sutaṃ—",
  "sn48.41:1.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde. ",
  "sn48.41:1.3": "Tena kho pana samayena bhagavā sāyanhasamayaṃ paṭisallānā vuṭṭhito pacchātape nisinno hoti piṭṭhiṃ otāpayamāno. ",
  "sn48.41:2.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā bhagavato gattāni pāṇinā anomajjanto bhagavantaṃ etadavoca: ",
  "sn48.41:2.2": "“acchariyaṃ, bhante, abbhutaṃ, bhante. ",
  "sn48.41:2.3": "Na cevaṃ dāni, bhante, bhagavato tāva parisuddho chavivaṇṇo pariyodāto, sithilāni ca gattāni sabbāni valiyajātāni, purato pabbhāro ca kāyo, dissati ca indriyānaṃ aññathattaṃ—",
  "sn48.41:2.4": "cakkhundriyassa sotindriyassa ghānindriyassa jivhindriyassa kāyindriyassā”ti. ",
  "sn48.41:3.1": "“Evañhetaṃ, ānanda, hoti—",
  "sn48.41:3.2": "jarādhammo yobbaññe, byādhidhammo ārogye, maraṇadhammo jīvite. ",
  "sn48.41:3.3": "Na ceva tāva parisuddho hoti chavivaṇṇo pariyodāto, sithilāni ca honti gattāni sabbāni valiyajātāni, purato pabbhāro ca kāyo, dissati ca indriyānaṃ aññathattaṃ—",
  "sn48.41:3.4": "cakkhundriyassa sotindriyassa ghānindriyassa jivhindriyassa kāyindriyassā”ti. ",
  "sn48.41:4.1": "Idamavoca bhagavā. ",
  "sn48.41:4.2": "Idaṃ vatvā ca sugato athāparaṃ etadavoca satthā: ",
  "sn48.41:5.1": "“Dhī taṃ jammi jare atthu, ",
  "sn48.41:5.2": "dubbaṇṇakaraṇī jare; ",
  "sn48.41:5.3": "Tāva manoramaṃ bimbaṃ, ",
  "sn48.41:5.4": "jarāya abhimadditaṃ. ",
  "sn48.41:6.1": "Yopi vassasataṃ jīve, ",
  "sn48.41:6.2": "sopi maccuparāyaṇo; ",
  "sn48.41:6.3": "Na kiñci parivajjeti, ",
  "sn48.41:6.4": "sabbamevābhimaddatī”ti. ",
  "sn48.41:6.5": "Paṭhamaṃ. "
}