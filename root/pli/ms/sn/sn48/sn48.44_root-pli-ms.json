{
  "sn48.44:0.1": "Saṃyutta Nikāya 48 ",
  "sn48.44:0.2": "5. Jarāvagga ",
  "sn48.44:0.3": "44. Pubbakoṭṭhakasutta ",
  "sn48.44:1.1": "Evaṃ me sutaṃ—",
  "sn48.44:1.2": "ekaṃ samayaṃ bhagavā sāvatthiyaṃ viharati pubbakoṭṭhake. ",
  "sn48.44:1.3": "Tatra kho bhagavā āyasmantaṃ sāriputtaṃ āmantesi: ",
  "sn48.44:1.4": "“saddahasi tvaṃ, sāriputta—",
  "sn48.44:1.5": "saddhindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānan”ti? ",
  "sn48.44:2.1": "“Na khvāhaṃ ettha, bhante, bhagavato saddhāya gacchāmi—",
  "sn48.44:2.2": "saddhindriyaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ. ",
  "sn48.44:2.3": "Yesañhetaṃ, bhante, aññātaṃ assa adiṭṭhaṃ aviditaṃ asacchikataṃ aphassitaṃ paññāya, te tattha paresaṃ saddhāya gaccheyyuṃ—",
  "sn48.44:2.4": "saddhindriyaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ. ",
  "sn48.44:2.5": "Yesañca kho etaṃ, bhante, ñātaṃ diṭṭhaṃ viditaṃ sacchikataṃ phassitaṃ paññāya, nikkaṅkhā te tattha nibbicikicchā—",
  "sn48.44:2.6": "saddhindriyaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ. ",
  "sn48.44:2.7": "Mayhañca kho etaṃ, bhante, ñātaṃ diṭṭhaṃ viditaṃ sacchikataṃ phassitaṃ paññāya. ",
  "sn48.44:2.8": "Nikkaṅkhvāhaṃ tattha nibbicikiccho saddhindriyaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānan”ti. ",
  "sn48.44:3.1": "“Sādhu sādhu, sāriputta. ",
  "sn48.44:3.2": "Yesañhetaṃ, sāriputta, aññātaṃ assa adiṭṭhaṃ aviditaṃ asacchikataṃ aphassitaṃ paññāya, te tattha paresaṃ saddhāya gaccheyyuṃ—",
  "sn48.44:3.3": "saddhindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ. ",
  "sn48.44:3.4": "Yesañca kho etaṃ, sāriputta, ñātaṃ diṭṭhaṃ viditaṃ sacchikataṃ phassitaṃ paññāya, nikkaṅkhā te tattha nibbicikicchā—",
  "sn48.44:3.5": "saddhindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānaṃ …pe… paññindriyaṃ bhāvitaṃ bahulīkataṃ amatogadhaṃ hoti amataparāyaṇaṃ amatapariyosānan”ti. ",
  "sn48.44:3.6": "Catutthaṃ. "
}