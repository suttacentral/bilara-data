{
  "sn48.19:0.1": "Saṃyutta Nikāya 48 ",
  "sn48.19:0.2": "2. Mudutaravagga ",
  "sn48.19:0.3": "19. Sampannasutta ",
  "sn48.19:1.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: ",
  "sn48.19:2.1": "“‘Indriyasampanno, indriyasampanno’ti, bhante, vuccati. ",
  "sn48.19:2.2": "Kittāvatā nu kho, bhante, indriyasampanno hotī”ti? ",
  "sn48.19:2.3": "“Idha, bhikkhu, bhikkhu saddhindriyaṃ bhāveti upasamagāmiṃ sambodhagāmiṃ, vīriyindriyaṃ bhāveti upasamagāmiṃ sambodhagāmiṃ, satindriyaṃ bhāveti upasamagāmiṃ sambodhagāmiṃ, samādhindriyaṃ bhāveti upasamagāmiṃ sambodhagāmiṃ, paññindriyaṃ bhāveti upasamagāmiṃ sambodhagāmiṃ. ",
  "sn48.19:2.4": "Ettāvatā kho, bhikkhu, bhikkhu indriyasampanno hotī”ti. ",
  "sn48.19:2.5": "Navamaṃ. "
}