{
  "sn10.4:0.1": "Saṃyutta Nikāya 10 ",
  "sn10.4:0.2": "1. Indakavagga ",
  "sn10.4:0.3": "4. Maṇibhaddasutta ",
  "sn10.4:1.1": "Ekaṃ samayaṃ bhagavā magadhesu viharati maṇimālike cetiye maṇibhaddassa yakkhassa bhavane. ",
  "sn10.4:1.2": "Atha kho maṇibhaddo yakkho yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi: ",
  "sn10.4:2.1": "“Satīmato sadā bhaddaṃ, ",
  "sn10.4:2.2": "satimā sukhamedhati; ",
  "sn10.4:2.3": "Satīmato suve seyyo, ",
  "sn10.4:2.4": "verā ca parimuccatī”ti. ",
  "sn10.4:3.1": "“Satīmato sadā bhaddaṃ, ",
  "sn10.4:3.2": "satimā sukhamedhati; ",
  "sn10.4:3.3": "Satīmato suve seyyo, ",
  "sn10.4:3.4": "verā na parimuccati. ",
  "sn10.4:4.1": "Yassa sabbamahorattaṃ, ",
  "sn10.4:4.2": "ahiṃsāya rato mano; ",
  "sn10.4:4.3": "Mettaṃso sabbabhūtesu, ",
  "sn10.4:4.4": "veraṃ tassa na kenacī”ti. "
}