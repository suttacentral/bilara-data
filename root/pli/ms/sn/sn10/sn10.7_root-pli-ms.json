{
  "sn10.7:0.1": "Saṃyutta Nikāya 10 ",
  "sn10.7:0.2": "1. Indakavagga ",
  "sn10.7:0.3": "7. Punabbasusutta ",
  "sn10.7:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn10.7:1.2": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn10.7:1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn10.7:1.4": "Atha kho punabbasumātā yakkhinī puttake evaṃ tosesi: ",
  "sn10.7:2.1": "“Tuṇhī uttarike hohi, ",
  "sn10.7:2.2": "tuṇhī hohi punabbasu; ",
  "sn10.7:2.3": "Yāvāhaṃ buddhaseṭṭhassa, ",
  "sn10.7:2.4": "dhammaṃ sossāmi satthuno. ",
  "sn10.7:3.1": "Nibbānaṃ bhagavā āha, ",
  "sn10.7:3.2": "sabbaganthappamocanaṃ; ",
  "sn10.7:3.3": "Ativelā ca me hoti, ",
  "sn10.7:3.4": "asmiṃ dhamme piyāyanā. ",
  "sn10.7:4.1": "Piyo loke sako putto, ",
  "sn10.7:4.2": "piyo loke sako pati; ",
  "sn10.7:4.3": "Tato piyatarā mayhaṃ, ",
  "sn10.7:4.4": "assa dhammassa magganā. ",
  "sn10.7:5.1": "Na hi putto pati vāpi, ",
  "sn10.7:5.2": "piyo dukkhā pamocaye; ",
  "sn10.7:5.3": "Yathā saddhammassavanaṃ, ",
  "sn10.7:5.4": "dukkhā moceti pāṇinaṃ. ",
  "sn10.7:6.1": "Loke dukkhaparetasmiṃ, ",
  "sn10.7:6.2": "Jarāmaraṇasaṃyute; ",
  "sn10.7:6.3": "Jarāmaraṇamokkhāya, ",
  "sn10.7:6.4": "Yaṃ dhammaṃ abhisambudhaṃ; ",
  "sn10.7:6.5": "Taṃ dhammaṃ sotumicchāmi, ",
  "sn10.7:6.6": "Tuṇhī hohi punabbasū”ti. ",
  "sn10.7:7.1": "“Ammā na byāharissāmi, ",
  "sn10.7:7.2": "tuṇhībhūtāyamuttarā; ",
  "sn10.7:7.3": "Dhammameva nisāmehi, ",
  "sn10.7:7.4": "saddhammassavanaṃ sukhaṃ; ",
  "sn10.7:7.5": "Saddhammassa anaññāya, ",
  "sn10.7:7.6": "ammā dukkhaṃ carāmase. ",
  "sn10.7:8.1": "Esa devamanussānaṃ, ",
  "sn10.7:8.2": "sammūḷhānaṃ pabhaṅkaro; ",
  "sn10.7:8.3": "Buddho antimasārīro, ",
  "sn10.7:8.4": "dhammaṃ deseti cakkhumā”ti. ",
  "sn10.7:9.1": "“Sādhu kho paṇḍito nāma, ",
  "sn10.7:9.2": "putto jāto uresayo; ",
  "sn10.7:9.3": "Putto me buddhaseṭṭhassa, ",
  "sn10.7:9.4": "dhammaṃ suddhaṃ piyāyati. ",
  "sn10.7:10.1": "Punabbasu sukhī hohi, ",
  "sn10.7:10.2": "ajjāhamhi samuggatā; ",
  "sn10.7:10.3": "Diṭṭhāni ariyasaccāni, ",
  "sn10.7:10.4": "uttarāpi suṇātu me”ti. "
}