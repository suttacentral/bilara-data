{
  "sn3.13:0.1": "Saṃyutta Nikāya 3 ",
  "sn3.13:0.2": "2. Dutiyavagga ",
  "sn3.13:0.3": "13. Doṇapākasutta ",
  "sn3.13:1.1": "Sāvatthinidānaṃ. ",
  "sn3.13:1.2": "Tena kho pana samayena rājā pasenadi kosalo doṇapākakuraṃ bhuñjati. ",
  "sn3.13:1.3": "Atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. ",
  "sn3.13:2.1": "Atha kho bhagavā rājānaṃ pasenadiṃ kosalaṃ bhuttāviṃ mahassāsiṃ viditvā tāyaṃ velāyaṃ imaṃ gāthaṃ abhāsi: ",
  "sn3.13:3.1": "“Manujassa sadā satīmato, ",
  "sn3.13:3.2": "Mattaṃ jānato laddhabhojane; ",
  "sn3.13:3.3": "Tanukassa bhavanti vedanā, ",
  "sn3.13:3.4": "Saṇikaṃ jīrati āyupālayan”ti. ",
  "sn3.13:4.1": "Tena kho pana samayena sudassano māṇavo rañño pasenadissa kosalassa piṭṭhito ṭhito hoti. ",
  "sn3.13:4.2": "Atha kho rājā pasenadi kosalo sudassanaṃ māṇavaṃ āmantesi: ",
  "sn3.13:4.3": "“ehi tvaṃ, tāta sudassana, bhagavato santike imaṃ gāthaṃ pariyāpuṇitvā mama bhattābhihāre bhattābhihāre bhāsa. ",
  "sn3.13:4.4": "Ahañca te devasikaṃ kahāpaṇasataṃ kahāpaṇasataṃ niccaṃ bhikkhaṃ pavattayissāmī”ti. ",
  "sn3.13:4.5": "“Evaṃ, devā”ti kho sudassano māṇavo rañño pasenadissa kosalassa paṭissutvā bhagavato santike imaṃ gāthaṃ pariyāpuṇitvā rañño pasenadissa kosalassa bhattābhihāre sudaṃ bhāsati: ",
  "sn3.13:5.1": "“Manujassa sadā satīmato, ",
  "sn3.13:5.2": "Mattaṃ jānato laddhabhojane; ",
  "sn3.13:5.3": "Tanukassa bhavanti vedanā, ",
  "sn3.13:5.4": "Saṇikaṃ jīrati āyupālayan”ti. ",
  "sn3.13:6.1": "Atha kho rājā pasenadi kosalo anupubbena nāḷikodanaparamatāya saṇṭhāsi. ",
  "sn3.13:6.2": "Atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṃ velāyaṃ imaṃ udānaṃ udānesi: ",
  "sn3.13:6.3": "“ubhayena vata maṃ so bhagavā atthena anukampi—",
  "sn3.13:6.4": "diṭṭhadhammikena ceva atthena samparāyikena cā”ti. "
}