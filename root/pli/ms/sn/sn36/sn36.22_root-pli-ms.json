{
  "sn36.22:0.1": "Saṃyutta Nikāya 36 ",
  "sn36.22:0.2": "3. Aṭṭhasatapariyāyavagga ",
  "sn36.22:0.3": "22. Aṭṭhasatasutta ",
  "sn36.22:1.1": "“Aṭṭhasatapariyāyaṃ vo, bhikkhave, dhammapariyāyaṃ desessāmi. ",
  "sn36.22:1.2": "Taṃ suṇātha. ",
  "sn36.22:1.3": "Katamo ca, bhikkhave, aṭṭhasatapariyāyo, dhammapariyāyo? ",
  "sn36.22:1.4": "Dvepi mayā, bhikkhave, vedanā vuttā pariyāyena; ",
  "sn36.22:1.5": "tissopi mayā vedanā vuttā pariyāyena; ",
  "sn36.22:1.6": "pañcapi mayā vedanā vuttā pariyāyena; ",
  "sn36.22:1.7": "chapi mayā vedanā vuttā pariyāyena; ",
  "sn36.22:1.8": "aṭṭhārasāpi mayā vedanā vuttā pariyāyena; ",
  "sn36.22:1.9": "chattiṃsāpi mayā vedanā vuttā pariyāyena; ",
  "sn36.22:1.10": "aṭṭhasatampi mayā vedanā vuttā pariyāyena. ",
  "sn36.22:2.1": "Katamā ca, bhikkhave, dve vedanā? ",
  "sn36.22:2.2": "Kāyikā ca cetasikā ca—",
  "sn36.22:2.3": "imā vuccanti, bhikkhave, dve vedanā. ",
  "sn36.22:2.4": "Katamā ca, bhikkhave, tisso vedanā? ",
  "sn36.22:2.5": "Sukhā vedanā, dukkhā vedanā, adukkhamasukhā vedanā—",
  "sn36.22:2.6": "imā vuccanti, bhikkhave, tisso vedanā. ",
  "sn36.22:2.7": "Katamā ca, bhikkhave, pañca vedanā? ",
  "sn36.22:2.8": "Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ—",
  "sn36.22:2.9": "imā vuccanti, bhikkhave, pañca vedanā. ",
  "sn36.22:2.10": "Katamā ca, bhikkhave, cha vedanā? ",
  "sn36.22:2.11": "Cakkhusamphassajā vedanā …pe… ",
  "sn36.22:2.12": "manosamphassajā vedanā—",
  "sn36.22:2.13": "imā vuccanti, bhikkhave, cha vedanā. ",
  "sn36.22:2.14": "Katamā ca, bhikkhave, aṭṭhārasa vedanā? ",
  "sn36.22:2.15": "Cha somanassūpavicārā, cha domanassūpavicārā, cha upekkhūpavicārā—",
  "sn36.22:2.16": "imā vuccanti, bhikkhave, aṭṭhārasa vedanā. ",
  "sn36.22:2.17": "Katamā ca, bhikkhave, chattiṃsa vedanā? ",
  "sn36.22:2.18": "Cha gehasitāni somanassāni, cha nekkhammasitāni somanassāni, cha gehasitāni domanassāni, cha nekkhammasitāni domanassāni, cha gehasitā upekkhā, cha nekkhammasitā upekkhā—",
  "sn36.22:2.19": "imā vuccanti, bhikkhave, chattiṃsa vedanā. ",
  "sn36.22:2.20": "Katamañca, bhikkhave, aṭṭhasataṃ vedanā? ",
  "sn36.22:2.21": "Atītā chattiṃsa vedanā, anāgatā chattiṃsa vedanā, paccuppannā chattiṃsa vedanā—",
  "sn36.22:2.22": "imā vuccanti, bhikkhave, aṭṭhasataṃ vedanā. ",
  "sn36.22:2.23": "Ayaṃ, bhikkhave, aṭṭhasatapariyāyo dhammapariyāyo”ti. ",
  "sn36.22:2.24": "Dutiyaṃ. "
}