{
  "sn36.23:0.1": "Saṃyutta Nikāya 36 ",
  "sn36.23:0.2": "3. Aṭṭhasatapariyāyavagga ",
  "sn36.23:0.3": "23. Aññatarabhikkhusutta ",
  "sn36.23:1.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: ",
  "sn36.23:1.2": "“katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā? ",
  "sn36.23:1.3": "Katamo vedanānirodho, katamā vedanānirodhagāminī paṭipadā? ",
  "sn36.23:1.4": "Ko vedanāya assādo, ko ādīnavo, kiṃ nissaraṇan”ti? ",
  "sn36.23:2.1": "“Tisso imā, bhikkhu, vedanā—",
  "sn36.23:2.2": "sukhā vedanā, dukkhā vedanā, adukkhamasukhā vedanā. ",
  "sn36.23:2.3": "Imā vuccanti, bhikkhu, vedanā. ",
  "sn36.23:2.4": "Phassasamudayā vedanāsamudayo. ",
  "sn36.23:2.5": "Taṇhā vedanāsamudayagāminī paṭipadā. ",
  "sn36.23:2.6": "Phassanirodhā vedanānirodho. ",
  "sn36.23:2.7": "Ayameva ariyo aṭṭhaṅgiko maggo vedanānirodhagāminī paṭipadā, seyyathidaṃ—",
  "sn36.23:2.8": "sammādiṭṭhi …pe… sammāsamādhi. ",
  "sn36.23:2.9": "Yaṃ vedanaṃ paṭicca uppajjati sukhaṃ somanassaṃ, ayaṃ vedanāya assādo; ",
  "sn36.23:2.10": "yaṃ vedanā aniccā dukkhā vipariṇāmadhammā, ayaṃ vedanāya ādīnavo; ",
  "sn36.23:2.11": "yo vedanāya chandarāgavinayo chandarāgappahānaṃ, idaṃ vedanāya nissaraṇan”ti. ",
  "sn36.23:2.12": "Tatiyaṃ. "
}