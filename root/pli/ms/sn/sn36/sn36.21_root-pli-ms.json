{
  "sn36.21:0.1": "Saṃyutta Nikāya 36 ",
  "sn36.21:0.2": "3. Aṭṭhasatapariyāyavagga ",
  "sn36.21:0.3": "21. Sīvakasutta ",
  "sn36.21:1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "sn36.21:1.2": "Atha kho moḷiyasīvako paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn36.21:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho moḷiyasīvako paribbājako bhagavantaṃ etadavoca: ",
  "sn36.21:1.4": "“santi, bho gotama, eke samaṇabrāhmaṇā evaṃvādino evaṃdiṭṭhino: ",
  "sn36.21:1.5": "‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. ",
  "sn36.21:1.6": "Idha bhavaṃ gotamo kimāhā”ti? ",
  "sn36.21:2.1": "“Pittasamuṭṭhānānipi kho, sīvaka, idhekaccāni vedayitāni uppajjanti. ",
  "sn36.21:2.2": "Sāmampi kho etaṃ, sīvaka, veditabbaṃ yathā pittasamuṭṭhānānipi idhekaccāni vedayitāni uppajjanti. ",
  "sn36.21:2.3": "Lokassapi kho etaṃ, sīvaka, saccasammataṃ yathā pittasamuṭṭhānānipi idhekaccāni vedayitāni uppajjanti. ",
  "sn36.21:2.4": "Tatra, sīvaka, ye te samaṇabrāhmaṇā evaṃvādino evaṃdiṭṭhino: ",
  "sn36.21:2.5": "‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. ",
  "sn36.21:2.6": "Yañca sāmaṃ ñātaṃ tañca atidhāvanti, yañca loke saccasammataṃ tañca atidhāvanti. ",
  "sn36.21:2.7": "Tasmā tesaṃ samaṇabrāhmaṇānaṃ micchāti vadāmi. ",
  "sn36.21:3.1": "Semhasamuṭṭhānānipi kho, sīvaka …pe… ",
  "sn36.21:3.2": "vātasamuṭṭhānānipi kho, sīvaka …pe… ",
  "sn36.21:3.3": "sannipātikānipi kho, sīvaka …pe… ",
  "sn36.21:3.4": "utupariṇāmajānipi kho, sīvaka …pe… ",
  "sn36.21:3.5": "visamaparihārajānipi kho, sīvaka …pe… ",
  "sn36.21:3.6": "opakkamikānipi kho, sīvaka …pe… ",
  "sn36.21:3.7": "kammavipākajānipi kho, sīvaka, idhekaccāni vedayitāni uppajjanti. ",
  "sn36.21:3.8": "Sāmampi kho etaṃ, sīvaka, veditabbaṃ. ",
  "sn36.21:3.9": "Yathā kammavipākajānipi idhekaccāni vedayitāni uppajjanti; ",
  "sn36.21:3.10": "lokassapi kho etaṃ, sīvaka, saccasammataṃ. ",
  "sn36.21:3.11": "Yathā kammavipākajānipi idhekaccāni vedayitāni uppajjanti; ",
  "sn36.21:3.12": "tatra, sīvaka, ye te samaṇabrāhmaṇā evaṃvādino evaṃdiṭṭhino: ",
  "sn36.21:3.13": "‘yaṃ kiñcāyaṃ purisapuggalo paṭisaṃvedeti sukhaṃ vā dukkhaṃ vā adukkhamasukhaṃ vā sabbaṃ taṃ pubbekatahetū’ti. ",
  "sn36.21:3.14": "Yañca sāmaṃ ñātaṃ tañca atidhāvanti yañca loke saccasammataṃ tañca atidhāvanti. ",
  "sn36.21:3.15": "Tasmā ‘tesaṃ samaṇabrāhmaṇānaṃ micchā’ti vadāmī”ti. ",
  "sn36.21:4.1": "Evaṃ vutte, moḷiyasīvako paribbājako bhagavantaṃ etadavoca: ",
  "sn36.21:4.2": "“abhikkantaṃ, bho gotama, abhikkantaṃ, bho gotama …pe… ",
  "sn36.21:4.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn36.21:5.1": "“Pittaṃ semhañca vāto ca, ",
  "sn36.21:5.2": "Sannipātā utūni ca; ",
  "sn36.21:5.3": "Visamaṃ opakkamikaṃ, ",
  "sn36.21:5.4": "Kammavipākena aṭṭhamī”ti. ",
  "sn36.21:5.5": "Paṭhamaṃ. "
}