{
  "sn36.6:0.1": "Saṃyutta Nikāya 36 ",
  "sn36.6:0.2": "1. Sagāthāvagga ",
  "sn36.6:0.3": "6. Sallasutta ",
  "sn36.6:1.1": "“Assutavā, bhikkhave, puthujjano sukhampi vedanaṃ vedayati, dukkhampi vedanaṃ vedayati, adukkhamasukhampi vedanaṃ vedayati. ",
  "sn36.6:1.2": "Sutavā, bhikkhave, ariyasāvako sukhampi vedanaṃ vedayati, dukkhampi vedanaṃ vedayati, adukkhamasukhampi vedanaṃ vedayati. ",
  "sn36.6:1.3": "Tatra, bhikkhave, ko viseso ko adhippayāso kiṃ nānākaraṇaṃ sutavato ariyasāvakassa assutavatā puthujjanenā”ti? ",
  "sn36.6:1.4": "Bhagavaṃmūlakā no, bhante, dhammā …pe… ",
  "sn36.6:1.5": "assutavā, bhikkhave, puthujjano dukkhāya vedanāya phuṭṭho samāno socati kilamati paridevati urattāḷiṃ kandati sammohaṃ āpajjati. ",
  "sn36.6:1.6": "So dve vedanā vedayati—",
  "sn36.6:1.7": "kāyikañca, cetasikañca. ",
  "sn36.6:1.8": "Seyyathāpi, bhikkhave, purisaṃ sallena vijjheyya. ",
  "sn36.6:1.9": "Tamenaṃ dutiyena sallena anuvedhaṃ vijjheyya. ",
  "sn36.6:1.10": "Evañhi so, bhikkhave, puriso dvisallena vedanaṃ vedayati. ",
  "sn36.6:1.11": "Evameva kho, bhikkhave, assutavā puthujjano dukkhāya vedanāya phuṭṭho samāno socati kilamati paridevati urattāḷiṃ kandati sammohaṃ āpajjati. ",
  "sn36.6:1.12": "So dve vedanā vedayati—",
  "sn36.6:1.13": "kāyikañca, cetasikañca. ",
  "sn36.6:1.14": "Tassāyeva kho pana dukkhāya vedanāya phuṭṭho samāno paṭighavā hoti. ",
  "sn36.6:1.15": "Tamenaṃ dukkhāya vedanāya paṭighavantaṃ, yo dukkhāya vedanāya paṭighānusayo, so anuseti. ",
  "sn36.6:1.16": "So dukkhāya vedanāya phuṭṭho samāno kāmasukhaṃ abhinandati. ",
  "sn36.6:1.17": "Taṃ kissa hetu? ",
  "sn36.6:1.18": "Na hi so, bhikkhave, pajānāti assutavā puthujjano aññatra kāmasukhā dukkhāya vedanāya nissaraṇaṃ, ",
  "sn36.6:1.19": "tassa kāmasukhañca abhinandato, yo sukhāya vedanāya rāgānusayo, so anuseti. ",
  "sn36.6:1.20": "So tāsaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "sn36.6:1.21": "Tassa tāsaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato, yo adukkhamasukhāya vedanāya avijjānusayo, so anuseti. ",
  "sn36.6:1.22": "So sukhañce vedanaṃ vedayati, saññutto naṃ vedayati. ",
  "sn36.6:1.23": "Dukkhañce vedanaṃ vedayati, saññutto naṃ vedayati. ",
  "sn36.6:1.24": "Adukkhamasukhañce vedanaṃ vedayati, saññutto naṃ vedayati. ",
  "sn36.6:1.25": "Ayaṃ vuccati, bhikkhave, ‘assutavā puthujjano saññutto jātiyā jarāya maraṇena sokehi paridevehi dukkhehi domanassehi upāyāsehi, saññutto dukkhasmā’ti vadāmi. ",
  "sn36.6:2.1": "Sutavā ca kho, bhikkhave, ariyasāvako dukkhāya vedanāya phuṭṭho samāno na socati, na kilamati, na paridevati, na urattāḷiṃ kandati, na sammohaṃ āpajjati. ",
  "sn36.6:2.2": "So ekaṃ vedanaṃ vedayati—",
  "sn36.6:2.3": "kāyikaṃ, na cetasikaṃ. ",
  "sn36.6:3.1": "Seyyathāpi, bhikkhave, purisaṃ sallena vijjheyya. ",
  "sn36.6:3.2": "Tamenaṃ dutiyena sallena anuvedhaṃ na vijjheyya. ",
  "sn36.6:3.3": "Evañhi so, bhikkhave, puriso ekasallena vedanaṃ vedayati. ",
  "sn36.6:3.4": "Evameva kho, bhikkhave, sutavā ariyasāvako dukkhāya vedanāya phuṭṭho samāno na socati, na kilamati, na paridevati, na urattāḷiṃ kandati, na sammohaṃ āpajjati. ",
  "sn36.6:3.5": "So ekaṃ vedanaṃ vedayati—",
  "sn36.6:3.6": "kāyikaṃ, na cetasikaṃ. ",
  "sn36.6:3.7": "Tassāyeva kho pana dukkhāya vedanāya phuṭṭho samāno paṭighavā na hoti. ",
  "sn36.6:3.8": "Tamenaṃ dukkhāya vedanāya appaṭighavantaṃ, yo dukkhāya vedanāya paṭighānusayo, so nānuseti. ",
  "sn36.6:3.9": "So dukkhāya vedanāya phuṭṭho samāno kāmasukhaṃ nābhinandati. ",
  "sn36.6:3.10": "Taṃ kissa hetu? ",
  "sn36.6:3.11": "Pajānāti hi so, bhikkhave, sutavā ariyasāvako aññatra kāmasukhā dukkhāya vedanāya nissaraṇaṃ. ",
  "sn36.6:3.12": "Tassa kāmasukhaṃ nābhinandato yo sukhāya vedanāya rāgānusayo, so nānuseti. ",
  "sn36.6:3.13": "So tāsaṃ vedanānaṃ samudayañca atthaṅgamañca assādañca ādīnavaṃ ca nissaraṇañca yathābhūtaṃ pajānāti. ",
  "sn36.6:3.14": "Tassa tāsaṃ vedanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato, yo adukkhamasukhāya vedanāya avijjānusayo, so nānuseti. ",
  "sn36.6:3.15": "So sukhañce vedanaṃ vedayati, visaññutto naṃ vedayati. ",
  "sn36.6:3.16": "Dukkhañce vedanaṃ vedayati, visaññutto naṃ vedayati. ",
  "sn36.6:3.17": "Adukkhamasukhañce vedanaṃ vedayati, visaññutto naṃ vedayati. ",
  "sn36.6:3.18": "Ayaṃ vuccati, bhikkhave, ‘sutavā ariyasāvako visaññutto jātiyā jarāya maraṇena sokehi paridevehi dukkhehi domanassehi upāyāsehi, visaññutto dukkhasmā’ti vadāmi. ",
  "sn36.6:3.19": "Ayaṃ kho, bhikkhave, viseso, ayaṃ adhippayāso, idaṃ nānākaraṇaṃ sutavato ariyasāvakassa assutavatā puthujjanenāti. ",
  "sn36.6:4.1": "Na vedanaṃ vedayati sapañño, ",
  "sn36.6:4.2": "Sukhampi dukkhampi bahussutopi; ",
  "sn36.6:4.3": "Ayañca dhīrassa puthujjanena, ",
  "sn36.6:4.4": "Mahā viseso kusalassa hoti. ",
  "sn36.6:5.1": "Saṅkhātadhammassa bahussutassa, ",
  "sn36.6:5.2": "Vipassato lokamimaṃ parañca; ",
  "sn36.6:5.3": "Iṭṭhassa dhammā na mathenti cittaṃ, ",
  "sn36.6:5.4": "Aniṭṭhato no paṭighātameti. ",
  "sn36.6:6.1": "Tassānurodhā athavā virodhā, ",
  "sn36.6:6.2": "Vidhūpitā atthagatā na santi; ",
  "sn36.6:6.3": "Padañca ñatvā virajaṃ asokaṃ, ",
  "sn36.6:6.4": "Sammā pajānāti bhavassa pāragū”ti. ",
  "sn36.6:6.5": "Chaṭṭhaṃ. "
}