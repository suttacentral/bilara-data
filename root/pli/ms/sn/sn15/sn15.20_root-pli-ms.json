{
  "sn15.20:0.1": "Saṃyutta Nikāya 15 ",
  "sn15.20:0.2": "2. Dutiyavagga ",
  "sn15.20:0.3": "20. Vepullapabbatasutta ",
  "sn15.20:1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "sn15.20:1.2": "Tatra kho bhagavā bhikkhū āmantesi: ",
  "sn15.20:1.3": "“bhikkhavo”ti. ",
  "sn15.20:1.4": "“Bhadante”ti te bhikkhū bhagavato paccassosuṃ. ",
  "sn15.20:1.5": "Bhagavā etadavoca: ",
  "sn15.20:2.1": "“Anamataggoyaṃ, bhikkhave, saṃsāro. ",
  "sn15.20:2.2": "Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. ",
  "sn15.20:2.3": "Bhūtapubbaṃ, bhikkhave, imassa vepullassa pabbatassa ‘pācīnavaṃso’tveva samaññā udapādi. ",
  "sn15.20:2.4": "Tena kho pana, bhikkhave, samayena manussānaṃ ‘tivarā’tveva samaññā udapādi. ",
  "sn15.20:2.5": "Tivarānaṃ, bhikkhave, manussānaṃ cattārīsa vassasahassāni āyuppamāṇaṃ ahosi. ",
  "sn15.20:2.6": "Tivarā, bhikkhave, manussā pācīnavaṃsaṃ pabbataṃ catūhena ārohanti, catūhena orohanti. ",
  "sn15.20:2.7": "Tena kho pana, bhikkhave, samayena kakusandho bhagavā arahaṃ sammāsambuddho loke uppanno hoti. ",
  "sn15.20:2.8": "Kakusandhassa, bhikkhave, bhagavato arahato sammāsambuddhassa vidhurasañjīvaṃ nāma sāvakayugaṃ ahosi aggaṃ bhaddayugaṃ. ",
  "sn15.20:2.9": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:2.10": "Evaṃ aniccā, bhikkhave, saṅkhārā; ",
  "sn15.20:2.11": "evaṃ addhuvā, bhikkhave, saṅkhārā; ",
  "sn15.20:2.12": "evaṃ anassāsikā, bhikkhave, saṅkhārā. ",
  "sn15.20:2.13": "Yāvañcidaṃ, bhikkhave, alameva sabbasaṅkhāresu nibbindituṃ, alaṃ virajjituṃ, alaṃ vimuccituṃ. ",
  "sn15.20:3.1": "Bhūtapubbaṃ, bhikkhave, imassa vepullassa pabbatassa ‘vaṅkako’tveva samaññā udapādi. ",
  "sn15.20:3.2": "Tena kho pana, bhikkhave, samayena manussānaṃ ‘rohitassā’tveva samaññā udapādi. ",
  "sn15.20:3.3": "Rohitassānaṃ, bhikkhave, manussānaṃ tiṃsavassasahassāni āyuppamāṇaṃ ahosi. ",
  "sn15.20:3.4": "Rohitassā, bhikkhave, manussā vaṅkakaṃ pabbataṃ tīhena ārohanti, tīhena orohanti. ",
  "sn15.20:3.5": "Tena kho pana, bhikkhave, samayena koṇāgamano bhagavā arahaṃ sammāsambuddho loke uppanno hoti. ",
  "sn15.20:3.6": "Koṇāgamanassa, bhikkhave, bhagavato arahato sammāsambuddhassa bhiyyosuttaraṃ nāma sāvakayugaṃ ahosi aggaṃ bhaddayugaṃ. ",
  "sn15.20:3.7": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:3.8": "Evaṃ aniccā, bhikkhave, saṅkhārā …pe… ",
  "sn15.20:3.9": "alaṃ vimuccituṃ. ",
  "sn15.20:4.1": "Bhūtapubbaṃ, bhikkhave, imassa vepullassa pabbatassa ‘supasso’tveva samaññā udapādi. ",
  "sn15.20:4.2": "Tena kho pana, bhikkhave, samayena manussānaṃ ‘suppiyā’tveva samaññā udapādi. ",
  "sn15.20:4.3": "Suppiyānaṃ, bhikkhave, manussānaṃ vīsativassasahassāni āyuppamāṇaṃ ahosi. ",
  "sn15.20:4.4": "Suppiyā, bhikkhave, manussā supassaṃ pabbataṃ dvīhena ārohanti, dvīhena orohanti. ",
  "sn15.20:4.5": "Tena kho pana, bhikkhave, samayena kassapo bhagavā arahaṃ sammāsambuddho loke uppanno hoti. ",
  "sn15.20:4.6": "Kassapassa, bhikkhave, bhagavato arahato sammāsambuddhassa tissabhāradvājaṃ nāma sāvakayugaṃ ahosi aggaṃ bhaddayugaṃ. ",
  "sn15.20:4.7": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:4.8": "Evaṃ aniccā, bhikkhave, saṅkhārā; ",
  "sn15.20:4.9": "evaṃ addhuvā, bhikkhave, saṅkhārā …pe… ",
  "sn15.20:4.10": "alaṃ vimuccituṃ. ",
  "sn15.20:5.1": "Etarahi kho pana, bhikkhave, imassa vepullassa pabbatassa ‘vepullo’tveva samaññā udapādi. ",
  "sn15.20:5.2": "Etarahi kho pana, bhikkhave, imesaṃ manussānaṃ ‘māgadhakā’tveva samaññā udapādi. ",
  "sn15.20:5.3": "Māgadhakānaṃ, bhikkhave, manussānaṃ appakaṃ āyuppamāṇaṃ parittaṃ lahukaṃ; ",
  "sn15.20:5.4": "yo ciraṃ jīvati so vassasataṃ appaṃ vā bhiyyo. ",
  "sn15.20:5.5": "Māgadhakā, bhikkhave, manussā vepullaṃ pabbataṃ muhuttena ārohanti muhuttena orohanti. ",
  "sn15.20:5.6": "Etarahi kho panāhaṃ, bhikkhave, arahaṃ sammāsambuddho loke uppanno. ",
  "sn15.20:5.7": "Mayhaṃ kho pana, bhikkhave, sāriputtamoggallānaṃ nāma sāvakayugaṃ aggaṃ bhaddayugaṃ. ",
  "sn15.20:5.8": "Bhavissati, bhikkhave, so samayo yā ayañcevimassa pabbatassa samaññā antaradhāyissati, ime ca manussā kālaṃ karissanti, ahañca parinibbāyissāmi. ",
  "sn15.20:5.9": "Evaṃ aniccā, bhikkhave, saṅkhārā; ",
  "sn15.20:5.10": "evaṃ addhuvā, bhikkhave, saṅkhārā; ",
  "sn15.20:5.11": "evaṃ anassāsikā, bhikkhave, saṅkhārā. ",
  "sn15.20:5.12": "Yāvañcidaṃ, bhikkhave, alameva sabbasaṅkhāresu nibbindituṃ, alaṃ virajjituṃ, alaṃ vimuccitun”ti. ",
  "sn15.20:6.1": "Idamavoca bhagavā. ",
  "sn15.20:6.2": "Idaṃ vatvāna sugato athāparaṃ etadavoca satthā: ",
  "sn15.20:7.1": "“Pācīnavaṃso tivarānaṃ, ",
  "sn15.20:7.2": "rohitassāna vaṅkako; ",
  "sn15.20:7.3": "Suppiyānaṃ supassoti, ",
  "sn15.20:7.4": "māgadhānañca vepullo. ",
  "sn15.20:8.1": "Aniccā vata saṅkhārā, ",
  "sn15.20:8.2": "uppādavayadhammino; ",
  "sn15.20:8.3": "Uppajjitvā nirujjhanti, ",
  "sn15.20:8.4": "tesaṃ vūpasamo sukho”ti. ",
  "sn15.20:8.5": "Dasamaṃ. ",
  "sn15.20:8.6": "Dutiyo vaggo. ",
  "sn15.20:9.1": "Duggataṃ sukhitañceva, ",
  "sn15.20:9.2": "tiṃsa mātāpitena ca; ",
  "sn15.20:9.3": "Bhātā bhaginī putto ca, ",
  "sn15.20:9.4": "dhītā vepullapabbataṃ. ",
  "sn15.20:9.5": "Anamataggasaṃyuttaṃ samattaṃ. "
}