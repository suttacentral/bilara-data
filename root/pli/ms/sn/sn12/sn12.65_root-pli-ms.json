{
  "sn12.65:0.1": "Saṃyutta Nikāya 12 ",
  "sn12.65:0.2": "7. Mahāvagga ",
  "sn12.65:0.3": "65. Nagarasutta ",
  "sn12.65:1.1": "Sāvatthiyaṃ viharati. ",
  "sn12.65:1.2": "“Pubbe me, bhikkhave, sambodhā anabhisambuddhassa bodhisattasseva sato etadahosi: ",
  "sn12.65:1.3": "‘kicchā vatāyaṃ loko āpanno jāyati ca jīyati ca mīyati ca cavati ca upapajjati ca. ",
  "sn12.65:1.4": "Atha ca panimassa dukkhassa nissaraṇaṃ nappajānāti jarāmaraṇassa. ",
  "sn12.65:1.5": "Kudāssu nāma imassa dukkhassa nissaraṇaṃ paññāyissati jarāmaraṇassā’ti? ",
  "sn12.65:1.6": "Tassa mayhaṃ, bhikkhave, etadahosi: ",
  "sn12.65:1.7": "‘kimhi nu kho sati jarāmaraṇaṃ hoti, kiṃpaccayā jarāmaraṇan’ti? ",
  "sn12.65:1.8": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:1.9": "‘jātiyā kho sati jarāmaraṇaṃ hoti, jātipaccayā jarāmaraṇan’ti. ",
  "sn12.65:2.1": "Tassa mayhaṃ, bhikkhave, etadahosi: ",
  "sn12.65:2.2": "‘kimhi nu kho sati jāti hoti …pe… ",
  "sn12.65:2.3": "bhavo hoti … ",
  "sn12.65:2.4": "upādānaṃ hoti … ",
  "sn12.65:2.5": "taṇhā hoti … ",
  "sn12.65:2.6": "vedanā hoti … ",
  "sn12.65:2.7": "phasso hoti … ",
  "sn12.65:2.8": "saḷāyatanaṃ hoti … ",
  "sn12.65:2.9": "nāmarūpaṃ hoti … ",
  "sn12.65:2.10": "kiṃpaccayā nāmarūpan’ti? ",
  "sn12.65:2.11": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:2.12": "‘viññāṇe kho sati nāmarūpaṃ hoti, viññāṇapaccayā nāmarūpan’ti. ",
  "sn12.65:2.13": "Tassa mayhaṃ, bhikkhave, etadahosi: ",
  "sn12.65:2.14": "‘kimhi nu kho sati viññāṇaṃ hoti, kiṃpaccayā viññāṇan’ti? ",
  "sn12.65:2.15": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:2.16": "‘nāmarūpe kho sati viññāṇaṃ hoti, nāmarūpapaccayā viññāṇan’ti. ",
  "sn12.65:3.1": "Tassa mayhaṃ, bhikkhave, etadahosi—",
  "sn12.65:3.2": "paccudāvattati kho idaṃ viññāṇaṃ nāmarūpamhā na paraṃ gacchati. ",
  "sn12.65:3.3": "Ettāvatā jāyetha vā jīyetha vā mīyetha vā cavetha vā upapajjetha vā, yadidaṃ nāmarūpapaccayā viññāṇaṃ; ",
  "sn12.65:3.4": "viññāṇapaccayā nāmarūpaṃ; ",
  "sn12.65:3.5": "nāmarūpapaccayā saḷāyatanaṃ; ",
  "sn12.65:3.6": "saḷāyatanapaccayā phasso …pe… ",
  "sn12.65:3.7": "evametassa kevalassa dukkhakkhandhassa samudayo hoti. ",
  "sn12.65:3.8": "‘Samudayo, samudayo’ti kho me, bhikkhave, pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi. ",
  "sn12.65:4.1": "Tassa mayhaṃ, bhikkhave, etadahosi: ",
  "sn12.65:4.2": "‘kimhi nu kho asati, jarāmaraṇaṃ na hoti; ",
  "sn12.65:4.3": "kissa nirodhā jarāmaraṇanirodho’ti? ",
  "sn12.65:4.4": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:4.5": "‘jātiyā kho asati, jarāmaraṇaṃ na hoti; ",
  "sn12.65:4.6": "jātinirodhā jarāmaraṇanirodho’ti. ",
  "sn12.65:4.7": "Tassa mayhaṃ, bhikkhave, etadahosi: ",
  "sn12.65:4.8": "‘kimhi nu kho asati jāti na hoti …pe… ",
  "sn12.65:4.9": "bhavo na hoti … ",
  "sn12.65:4.10": "upādānaṃ na hoti … ",
  "sn12.65:4.11": "taṇhā na hoti … ",
  "sn12.65:4.12": "vedanā na hoti … ",
  "sn12.65:4.13": "phasso na hoti … ",
  "sn12.65:4.14": "saḷāyatanaṃ na hoti … ",
  "sn12.65:4.15": "nāmarūpaṃ na hoti. ",
  "sn12.65:4.16": "Kissa nirodhā nāmarūpanirodho’ti? ",
  "sn12.65:4.17": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:4.18": "‘viññāṇe kho asati, nāmarūpaṃ na hoti; ",
  "sn12.65:4.19": "viññāṇanirodhā nāmarūpanirodho’ti. ",
  "sn12.65:5.1": "Tassa mayhaṃ, bhikkhave, etadahosi: ",
  "sn12.65:5.2": "‘kimhi nu kho asati viññāṇaṃ na hoti; ",
  "sn12.65:5.3": "kissa nirodhā viññāṇanirodho’ti? ",
  "sn12.65:5.4": "Tassa mayhaṃ, bhikkhave, yoniso manasikārā ahu paññāya abhisamayo: ",
  "sn12.65:5.5": "‘nāmarūpe kho asati, viññāṇaṃ na hoti; ",
  "sn12.65:5.6": "nāmarūpanirodhā viññāṇanirodho’ti. ",
  "sn12.65:6.1": "Tassa mayhaṃ, bhikkhave, etadahosi—",
  "sn12.65:6.2": "adhigato kho myāyaṃ maggo bodhāya yadidaṃ—",
  "sn12.65:6.3": "nāmarūpanirodhā viññāṇanirodho; ",
  "sn12.65:6.4": "viññāṇanirodhā nāmarūpanirodho; ",
  "sn12.65:6.5": "nāmarūpanirodhā saḷāyatananirodho; ",
  "sn12.65:6.6": "saḷāyatananirodhā phassanirodho …pe… ",
  "sn12.65:6.7": "evametassa kevalassa dukkhakkhandhassa nirodho hoti. ",
  "sn12.65:6.8": "‘Nirodho, nirodho’ti kho me, bhikkhave, pubbe ananussutesu dhammesu cakkhuṃ udapādi ñāṇaṃ udapādi paññā udapādi vijjā udapādi āloko udapādi. ",
  "sn12.65:7.1": "Seyyathāpi, bhikkhave, puriso araññe pavane caramāno passeyya purāṇaṃ maggaṃ purāṇañjasaṃ pubbakehi manussehi anuyātaṃ. ",
  "sn12.65:7.2": "So tamanugaccheyya. ",
  "sn12.65:7.3": "Tamanugacchanto passeyya purāṇaṃ nagaraṃ purāṇaṃ rājadhāniṃ pubbakehi manussehi ajjhāvuṭṭhaṃ ārāmasampannaṃ vanasampannaṃ pokkharaṇīsampannaṃ uddhāpavantaṃ ramaṇīyaṃ. ",
  "sn12.65:7.4": "Atha kho so, bhikkhave, puriso rañño vā rājamahāmattassa vā āroceyya: ",
  "sn12.65:7.5": "‘yagghe, bhante, jāneyyāsi—ahaṃ addasaṃ araññe pavane caramāno purāṇaṃ maggaṃ purāṇañjasaṃ pubbakehi manussehi anuyātaṃ tamanugacchiṃ. ",
  "sn12.65:7.6": "Tamanugacchanto addasaṃ purāṇaṃ nagaraṃ purāṇaṃ rājadhāniṃ pubbakehi manussehi ajjhāvuṭṭhaṃ ārāmasampannaṃ vanasampannaṃ pokkharaṇīsampannaṃ uddhāpavantaṃ ramaṇīyaṃ. ",
  "sn12.65:7.7": "Taṃ, bhante, nagaraṃ māpehī’ti. ",
  "sn12.65:7.8": "Atha kho so, bhikkhave, rājā vā rājamahāmatto vā taṃ nagaraṃ māpeyya. ",
  "sn12.65:7.9": "Tadassa nagaraṃ aparena samayena iddhañceva phītañca bāhujaññaṃ ākiṇṇamanussaṃ vuddhivepullappattaṃ. ",
  "sn12.65:7.10": "Evameva khvāhaṃ, bhikkhave, addasaṃ purāṇaṃ maggaṃ purāṇañjasaṃ pubbakehi sammāsambuddhehi anuyātaṃ. ",
  "sn12.65:8.1": "Katamo ca so, bhikkhave, purāṇamaggo purāṇañjaso pubbakehi sammāsambuddhehi anuyāto? ",
  "sn12.65:8.2": "Ayameva ariyo aṭṭhaṅgiko maggo, seyyathidaṃ—",
  "sn12.65:8.3": "sammādiṭṭhi …pe… sammāsamādhi. ",
  "sn12.65:8.4": "Ayaṃ kho so, bhikkhave, purāṇamaggo purāṇañjaso pubbakehi sammāsambuddhehi anuyāto, tamanugacchiṃ; ",
  "sn12.65:8.5": "tamanugacchanto jarāmaraṇaṃ abbhaññāsiṃ; ",
  "sn12.65:8.6": "jarāmaraṇasamudayaṃ abbhaññāsiṃ; ",
  "sn12.65:8.7": "jarāmaraṇanirodhaṃ abbhaññāsiṃ; ",
  "sn12.65:8.8": "jarāmaraṇanirodhagāminiṃ paṭipadaṃ abbhaññāsiṃ. ",
  "sn12.65:8.9": "Tamanugacchiṃ; ",
  "sn12.65:8.10": "tamanugacchanto jātiṃ abbhaññāsiṃ …pe… ",
  "sn12.65:8.11": "bhavaṃ abbhaññāsiṃ … ",
  "sn12.65:8.12": "upādānaṃ abbhaññāsiṃ … ",
  "sn12.65:8.13": "taṇhaṃ abbhaññāsiṃ … ",
  "sn12.65:8.14": "vedanaṃ abbhaññāsiṃ … ",
  "sn12.65:8.15": "phassaṃ abbhaññāsiṃ … ",
  "sn12.65:8.16": "saḷāyatanaṃ abbhaññāsiṃ … ",
  "sn12.65:8.17": "nāmarūpaṃ abbhaññāsiṃ … ",
  "sn12.65:8.18": "viññāṇaṃ abbhaññāsiṃ. ",
  "sn12.65:8.19": "Tamanugacchiṃ; ",
  "sn12.65:8.20": "tamanugacchanto saṅkhāre abbhaññāsiṃ; ",
  "sn12.65:8.21": "saṅkhārasamudayaṃ abbhaññāsiṃ; ",
  "sn12.65:8.22": "saṅkhāranirodhaṃ abbhaññāsiṃ; ",
  "sn12.65:8.23": "saṅkhāranirodhagāminiṃ paṭipadaṃ abbhaññāsiṃ. ",
  "sn12.65:8.24": "Tadabhiññāya ācikkhiṃ bhikkhūnaṃ bhikkhunīnaṃ upāsakānaṃ upāsikānaṃ. ",
  "sn12.65:8.25": "Tayidaṃ, bhikkhave, brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitan”ti. ",
  "sn12.65:8.26": "Pañcamaṃ. "
}