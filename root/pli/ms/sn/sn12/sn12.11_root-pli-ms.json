{
  "sn12.11:0.1": "Saṃyutta Nikāya 12 ",
  "sn12.11:0.2": "2. Āhāravagga ",
  "sn12.11:0.3": "11. Āhārasutta ",
  "sn12.11:1.1": "Evaṃ me sutaṃ—",
  "sn12.11:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme … ",
  "sn12.11:1.3": "“cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. ",
  "sn12.11:1.4": "Katame cattāro? ",
  "sn12.11:1.5": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. ",
  "sn12.11:1.6": "Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. ",
  "sn12.11:2.1": "Ime, bhikkhave, cattāro āhārā kiṃnidānā kiṃsamudayā kiṃjātikā kiṃpabhavā? ",
  "sn12.11:2.2": "Ime cattāro āhārā taṇhānidānā taṇhāsamudayā taṇhājātikā taṇhāpabhavā. ",
  "sn12.11:2.3": "Taṇhā cāyaṃ, bhikkhave, kiṃnidānā kiṃsamudayā kiṃjātikā kiṃpabhavā? ",
  "sn12.11:2.4": "Taṇhā vedanānidānā vedanāsamudayā vedanājātikā vedanāpabhavā. ",
  "sn12.11:2.5": "Vedanā cāyaṃ, bhikkhave, kiṃnidānā kiṃsamudayā kiṃjātikā kiṃpabhavā? ",
  "sn12.11:2.6": "Vedanā phassanidānā phassasamudayā phassajātikā phassapabhavā. ",
  "sn12.11:2.7": "Phasso cāyaṃ, bhikkhave, kiṃnidāno kiṃsamudayo kiṃjātiko kiṃpabhavo? ",
  "sn12.11:2.8": "Phasso saḷāyatananidāno saḷāyatanasamudayo saḷāyatanajātiko saḷāyatanapabhavo. ",
  "sn12.11:2.9": "Saḷāyatanañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ? ",
  "sn12.11:2.10": "Saḷāyatanaṃ nāmarūpanidānaṃ nāmarūpasamudayaṃ nāmarūpajātikaṃ nāmarūpapabhavaṃ. ",
  "sn12.11:2.11": "Nāmarūpañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ? ",
  "sn12.11:2.12": "Nāmarūpaṃ viññāṇanidānaṃ viññāṇasamudayaṃ viññāṇajātikaṃ viññāṇapabhavaṃ. ",
  "sn12.11:2.13": "Viññāṇañcidaṃ, bhikkhave, kiṃnidānaṃ kiṃsamudayaṃ kiṃjātikaṃ kiṃpabhavaṃ? ",
  "sn12.11:2.14": "Viññāṇaṃ saṅkhāranidānaṃ saṅkhārasamudayaṃ saṅkhārajātikaṃ saṅkhārapabhavaṃ. ",
  "sn12.11:2.15": "Saṅkhārā cime, bhikkhave, kiṃnidānā kiṃsamudayā kiṃjātikā kiṃpabhavā? ",
  "sn12.11:2.16": "Saṅkhārā avijjānidānā avijjāsamudayā avijjājātikā avijjāpabhavā. ",
  "sn12.11:3.1": "Iti kho, bhikkhave, avijjāpaccayā saṅkhārā; ",
  "sn12.11:3.2": "saṅkhārapaccayā viññāṇaṃ …pe… ",
  "sn12.11:3.3": "evametassa kevalassa dukkhakkhandhassa samudayo hoti. ",
  "sn12.11:3.4": "Avijjāya tveva asesavirāganirodhā saṅkhāranirodho; ",
  "sn12.11:3.5": "saṅkhāranirodhā viññāṇanirodho …pe… ",
  "sn12.11:3.6": "evametassa kevalassa dukkhakkhandhassa nirodho hotī”ti. ",
  "sn12.11:3.7": "Paṭhamaṃ. "
}