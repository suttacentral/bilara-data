{
  "sn12.67:0.1": "Saṃyutta Nikāya 12 ",
  "sn12.67:0.2": "7. Mahāvagga ",
  "sn12.67:0.3": "67. Naḷakalāpīsutta ",
  "sn12.67:1.1": "Ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ viharanti isipatane migadāye. ",
  "sn12.67:1.2": "Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. ",
  "sn12.67:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca: ",
  "sn12.67:1.4": "“kiṃ nu kho, āvuso sāriputta, sayaṃkataṃ jarāmaraṇaṃ, paraṃkataṃ jarāmaraṇaṃ, sayaṃkatañca paraṃkatañca jarāmaraṇaṃ, udāhu asayaṃkāraṃ aparaṅkāraṃ adhiccasamuppannaṃ jarāmaraṇan”ti? ",
  "sn12.67:1.5": "“Na kho, āvuso koṭṭhika, sayaṃkataṃ jarāmaraṇaṃ, na paraṃkataṃ jarāmaraṇaṃ, na sayaṃkatañca paraṃkatañca jarāmaraṇaṃ, nāpi asayaṃkāraṃ aparaṅkāraṃ adhiccasamuppannaṃ jarāmaraṇaṃ. ",
  "sn12.67:1.6": "Api ca jātipaccayā jarāmaraṇan”ti. ",
  "sn12.67:2.1": "“Kiṃ nu kho, āvuso sāriputta, sayaṅkatā jāti, paraṅkatā jāti, sayaṅkatā ca paraṅkatā ca jāti, udāhu asayaṅkārā aparaṅkārā adhiccasamuppannā jātī”ti? ",
  "sn12.67:2.2": "“Na kho, āvuso koṭṭhika, sayaṅkatā jāti, na paraṅkatā jāti, na sayaṅkatā ca paraṅkatā ca jāti, nāpi asayaṅkārā aparaṅkārā adhiccasamuppannā jāti. ",
  "sn12.67:2.3": "Api ca bhavapaccayā jātī”ti. ",
  "sn12.67:3.1": "“Kiṃ nu kho, āvuso sāriputta, sayaṅkato bhavo …pe… ",
  "sn12.67:3.2": "sayaṅkataṃ upādānaṃ … ",
  "sn12.67:3.3": "sayaṅkatā taṇhā … ",
  "sn12.67:3.4": "sayaṅkatā vedanā … ",
  "sn12.67:3.5": "sayaṅkato phasso … ",
  "sn12.67:3.6": "sayaṅkataṃ saḷāyatanaṃ … ",
  "sn12.67:3.7": "sayaṅkataṃ nāmarūpaṃ, paraṅkataṃ nāmarūpaṃ, sayaṅkatañca paraṅkatañca nāmarūpaṃ, udāhu asayaṅkāraṃ aparaṅkāraṃ adhiccasamuppannaṃ nāmarūpan”ti? ",
  "sn12.67:3.8": "“Na kho, āvuso koṭṭhika, sayaṅkataṃ nāmarūpaṃ, na paraṅkataṃ nāmarūpaṃ, na sayaṅkatañca paraṅkatañca nāmarūpaṃ, nāpi asayaṅkāraṃ aparaṅkāraṃ, adhiccasamuppannaṃ nāmarūpaṃ. ",
  "sn12.67:3.9": "Api ca viññāṇapaccayā nāmarūpan”ti. ",
  "sn12.67:4.1": "“Kiṃ nu kho, āvuso sāriputta, sayaṅkataṃ viññāṇaṃ, paraṅkataṃ viññāṇaṃ, sayaṅkatañca paraṅkatañca viññāṇaṃ, udāhu asayaṅkāraṃ aparaṅkāraṃ adhiccasamuppannaṃ viññāṇan”ti? ",
  "sn12.67:4.2": "“Na kho, āvuso koṭṭhika, sayaṅkataṃ viññāṇaṃ, na paraṅkataṃ viññāṇaṃ, na sayaṅkatañca paraṅkatañca viññāṇaṃ, nāpi asayaṅkāraṃ aparaṅkāraṃ adhiccasamuppannaṃ viññāṇaṃ. ",
  "sn12.67:4.3": "Api ca nāmarūpapaccayā viññāṇan”ti. ",
  "sn12.67:5.1": "“Idāneva kho mayaṃ āyasmato sāriputtassa bhāsitaṃ evaṃ ājānāma: ",
  "sn12.67:5.2": "‘na khvāvuso koṭṭhika, sayaṅkataṃ nāmarūpaṃ, na paraṅkataṃ nāmarūpaṃ, na sayaṅkatañca paraṅkatañca nāmarūpaṃ, nāpi asayaṅkāraṃ aparaṅkāraṃ adhiccasamuppannaṃ nāmarūpaṃ. ",
  "sn12.67:5.3": "Api ca viññāṇapaccayā nāmarūpan’ti. ",
  "sn12.67:6.1": "Idāneva ca pana mayaṃ āyasmato sāriputtassa bhāsitaṃ evaṃ ājānāma: ",
  "sn12.67:6.2": "‘na khvāvuso koṭṭhika, sayaṅkataṃ viññāṇaṃ, na paraṅkataṃ viññāṇaṃ, na sayaṅkatañca paraṅkatañca viññāṇaṃ, nāpi asayaṅkāraṃ aparaṅkāraṃ adhiccasamuppannaṃ viññāṇaṃ. ",
  "sn12.67:6.3": "Api ca nāmarūpapaccayā viññāṇan’ti. ",
  "sn12.67:7.1": "Yathā kathaṃ panāvuso sāriputta, imassa bhāsitassa attho daṭṭhabbo”ti? ",
  "sn12.67:7.2": "“Tenahāvuso, upamaṃ te karissāmi. ",
  "sn12.67:7.3": "Upamāyapidhekacce viññū purisā bhāsitassa atthaṃ jānanti. ",
  "sn12.67:7.4": "Seyyathāpi, āvuso, dve naḷakalāpiyo aññamaññaṃ nissāya tiṭṭheyyuṃ. ",
  "sn12.67:7.5": "Evameva kho, āvuso, nāmarūpapaccayā viññāṇaṃ; ",
  "sn12.67:7.6": "viññāṇapaccayā nāmarūpaṃ; ",
  "sn12.67:7.7": "nāmarūpapaccayā saḷāyatanaṃ; ",
  "sn12.67:7.8": "saḷāyatanapaccayā phasso …pe… ",
  "sn12.67:7.9": "evametassa kevalassa dukkhakkhandhassa samudayo hoti. ",
  "sn12.67:7.10": "Tāsañce, āvuso, naḷakalāpīnaṃ ekaṃ ākaḍḍheyya, ekā papateyya; ",
  "sn12.67:7.11": "aparañce ākaḍḍheyya, aparā papateyya. ",
  "sn12.67:7.12": "Evameva kho, āvuso, nāmarūpanirodhā viññāṇanirodho; ",
  "sn12.67:7.13": "viññāṇanirodhā nāmarūpanirodho; ",
  "sn12.67:7.14": "nāmarūpanirodhā saḷāyatananirodho; ",
  "sn12.67:7.15": "saḷāyatananirodhā phassanirodho …pe… ",
  "sn12.67:7.16": "evametassa kevalassa dukkhakkhandhassa nirodho hotī”ti. ",
  "sn12.67:8.1": "“Acchariyaṃ, āvuso sāriputta; ",
  "sn12.67:8.2": "abbhutaṃ, āvuso sāriputta. ",
  "sn12.67:8.3": "Yāvasubhāsitañcidaṃ āyasmatā sāriputtena. ",
  "sn12.67:8.4": "Idañca pana mayaṃ āyasmato sāriputtassa bhāsitaṃ imehi chattiṃsāya vatthūhi anumodāma: ",
  "sn12.67:9.1": "‘Jarāmaraṇassa ce, āvuso, bhikkhu nibbidāya virāgāya nirodhāya dhammaṃ deseti, dhammakathiko bhikkhūti alaṃvacanāya. ",
  "sn12.67:9.2": "Jarāmaraṇassa ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṃvacanāya. ",
  "sn12.67:9.3": "Jarāmaraṇassa ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṃvacanāya. ",
  "sn12.67:9.4": "Jātiyā ce … ",
  "sn12.67:9.5": "bhavassa ce … ",
  "sn12.67:9.6": "upādānassa ce … ",
  "sn12.67:9.7": "taṇhāya ce … ",
  "sn12.67:9.8": "vedanāya ce … ",
  "sn12.67:9.9": "phassassa ce … ",
  "sn12.67:9.10": "saḷāyatanassa ce … ",
  "sn12.67:9.11": "nāmarūpassa ce … ",
  "sn12.67:9.12": "viññāṇassa ce … ",
  "sn12.67:9.13": "saṅkhārānañce … ",
  "sn12.67:9.14": "avijjāya ce, āvuso, bhikkhu nibbidāya virāgāya nirodhāya dhammaṃ deseti, dhammakathiko bhikkhūti alaṃvacanāya. ",
  "sn12.67:9.15": "Avijjāya ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṃvacanāya. ",
  "sn12.67:9.16": "Avijjāya ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṃvacanāyā’”ti. ",
  "sn12.67:9.17": "Sattamaṃ. "
}