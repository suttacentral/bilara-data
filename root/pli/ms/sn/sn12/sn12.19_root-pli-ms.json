{
  "sn12.19:0.1": "Saṃyutta Nikāya 12 ",
  "sn12.19:0.2": "2. Āhāravagga ",
  "sn12.19:0.3": "19. Bālapaṇḍitasutta ",
  "sn12.19:1.1": "Sāvatthiyaṃ viharati. ",
  "sn12.19:1.2": "“Avijjānīvaraṇassa, bhikkhave, bālassa taṇhāya sampayuttassa evamayaṃ kāyo samudāgato. ",
  "sn12.19:1.3": "Iti ayañceva kāyo bahiddhā ca nāmarūpaṃ, itthetaṃ dvayaṃ, dvayaṃ paṭicca phasso saḷevāyatanāni, yehi phuṭṭho bālo sukhadukkhaṃ paṭisaṃvedayati etesaṃ vā aññatarena. ",
  "sn12.19:2.1": "Avijjānīvaraṇassa, bhikkhave, paṇḍitassa taṇhāya sampayuttassa evamayaṃ kāyo samudāgato. ",
  "sn12.19:2.2": "Iti ayañceva kāyo bahiddhā ca nāmarūpaṃ, itthetaṃ dvayaṃ, dvayaṃ paṭicca phasso saḷevāyatanāni, yehi phuṭṭho paṇḍito sukhadukkhaṃ paṭisaṃvedayati etesaṃ vā aññatarena. ",
  "sn12.19:3.1": "Tatra, bhikkhave, ko viseso ko adhippayāso kiṃ nānākaraṇaṃ paṇḍitassa bālenā”ti? ",
  "sn12.19:3.2": "“Bhagavaṃmūlakā no, bhante, dhammā, bhagavaṃnettikā, bhagavaṃpaṭisaraṇā. Sādhu vata, bhante, bhagavantaṃyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn12.19:4.1": "“Tena hi, bhikkhave, suṇātha, sādhukaṃ manasi karotha, bhāsissāmī”ti. ",
  "sn12.19:4.2": "“Evaṃ, bhante”ti kho te bhikkhū bhagavato paccassosuṃ. ",
  "sn12.19:4.3": "Bhagavā etadavoca: ",
  "sn12.19:5.1": "“Yāya ca, bhikkhave, avijjāya nivutassa bālassa yāya ca taṇhāya sampayuttassa ayaṃ kāyo samudāgato, sā ceva avijjā bālassa appahīnā sā ca taṇhā aparikkhīṇā. ",
  "sn12.19:5.2": "Taṃ kissa hetu? ",
  "sn12.19:5.3": "Na, bhikkhave, bālo acari brahmacariyaṃ sammā dukkhakkhayāya. ",
  "sn12.19:5.4": "Tasmā bālo kāyassa bhedā kāyūpago hoti, ",
  "sn12.19:5.5": "so kāyūpago samāno na parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn12.19:5.6": "Na parimuccati dukkhasmāti vadāmi. ",
  "sn12.19:6.1": "Yāya ca, bhikkhave, avijjāya nivutassa paṇḍitassa yāya ca taṇhāya sampayuttassa ayaṃ kāyo samudāgato, sā ceva avijjā paṇḍitassa pahīnā, sā ca taṇhā parikkhīṇā. ",
  "sn12.19:6.2": "Taṃ kissa hetu? ",
  "sn12.19:6.3": "Acari, bhikkhave, paṇḍito brahmacariyaṃ sammā dukkhakkhayāya. ",
  "sn12.19:6.4": "Tasmā paṇḍito kāyassa bhedā na kāyūpago hoti. ",
  "sn12.19:6.5": "So akāyūpago samāno parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn12.19:6.6": "Parimuccati dukkhasmāti vadāmi. ",
  "sn12.19:6.7": "Ayaṃ kho, bhikkhave, viseso, ayaṃ adhippayāso, idaṃ nānākaraṇaṃ paṇḍitassa bālena yadidaṃ brahmacariyavāso”ti. ",
  "sn12.19:6.8": "Navamaṃ. "
}