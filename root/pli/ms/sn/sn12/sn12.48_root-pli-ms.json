{
  "sn12.48:0.1": "Saṃyutta Nikāya 12 ",
  "sn12.48:0.2": "5. Gahapativagga ",
  "sn12.48:0.3": "48. Lokāyatikasutta ",
  "sn12.48:1.1": "Sāvatthiyaṃ viharati. ",
  "sn12.48:1.2": "Atha kho lokāyatiko brāhmaṇo yena bhagavā …pe… ",
  "sn12.48:1.3": "ekamantaṃ nisinno kho lokāyatiko brāhmaṇo bhagavantaṃ etadavoca: ",
  "sn12.48:2.1": "“Kiṃ nu kho, bho gotama, sabbamatthī”ti? ",
  "sn12.48:2.2": "“‘Sabbamatthī’ti kho, brāhmaṇa, jeṭṭhametaṃ lokāyataṃ”. ",
  "sn12.48:3.1": "“Kiṃ pana, bho gotama, sabbaṃ natthī”ti? ",
  "sn12.48:3.2": "“‘Sabbaṃ natthī’ti kho, brāhmaṇa, dutiyametaṃ lokāyataṃ”. ",
  "sn12.48:4.1": "“Kiṃ nu kho, bho gotama, sabbamekattan”ti? ",
  "sn12.48:4.2": "“‘Sabbamekattan’ti kho, brāhmaṇa, tatiyametaṃ lokāyataṃ”. ",
  "sn12.48:5.1": "“Kiṃ pana, bho gotama, sabbaṃ puthuttan”ti? ",
  "sn12.48:5.2": "“‘Sabbaṃ puthuttan’ti kho, brāhmaṇa, catutthametaṃ lokāyataṃ. ",
  "sn12.48:6.1": "Ete te, brāhmaṇa, ubho ante anupagamma majjhena tathāgato dhammaṃ deseti: ",
  "sn12.48:6.2": "‘avijjāpaccayā saṅkhārā; ",
  "sn12.48:6.3": "saṅkhārapaccayā viññāṇaṃ …pe… ",
  "sn12.48:6.4": "evametassa kevalassa dukkhakkhandhassa samudayo hoti. ",
  "sn12.48:6.5": "Avijjāya tveva asesavirāganirodhā saṅkhāranirodho; ",
  "sn12.48:6.6": "saṅkhāranirodhā viññāṇanirodho …pe… ",
  "sn12.48:6.7": "evametassa kevalassa dukkhakkhandhassa nirodho hotī’”ti. ",
  "sn12.48:7.1": "Evaṃ vutte, lokāyatiko brāhmaṇo bhagavantaṃ etadavoca: ",
  "sn12.48:7.2": "“abhikkantaṃ, bho gotama …pe… ",
  "sn12.48:7.3": "ajjatagge pāṇupetaṃ saraṇaṃ gatan”ti. ",
  "sn12.48:7.4": "Aṭṭhamaṃ. "
}