{
  "sn12.41:0.1": "Saṃyutta Nikāya 12 ",
  "sn12.41:0.2": "5. Gahapativagga ",
  "sn12.41:0.3": "41. Pañcaverabhayasutta ",
  "sn12.41:1.1": "Sāvatthiyaṃ viharati. ",
  "sn12.41:1.2": "Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: ",
  "sn12.41:2.1": "“Yato kho, gahapati, ariyasāvakassa pañca bhayāni verāni vūpasantāni honti, catūhi ca sotāpattiyaṅgehi samannāgato hoti, ariyo cassa ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya: ",
  "sn12.41:2.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’ti. ",
  "sn12.41:3.1": "Katamāni pañca bhayāni verāni vūpasantāni honti? ",
  "sn12.41:3.2": "Yaṃ, gahapati, pāṇātipātī pāṇātipātapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, pāṇātipātā paṭiviratassa evaṃ taṃ bhayaṃ veraṃ vūpasantaṃ hoti. ",
  "sn12.41:4.1": "Yaṃ, gahapati, adinnādāyī adinnādānapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, adinnādānā paṭiviratassa evaṃ taṃ bhayaṃ veraṃ vūpasantaṃ hoti. (2) ",
  "sn12.41:5.1": "Yaṃ, gahapati, kāmesumicchācārī kāmesumicchācārapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, kāmesumicchācārā paṭiviratassa evaṃ taṃ bhayaṃ veraṃ vūpasantaṃ hoti. (3) ",
  "sn12.41:6.1": "Yaṃ, gahapati, musāvādī musāvādapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, musāvādā paṭiviratassa evaṃ taṃ bhayaṃ veraṃ vūpasantaṃ hoti. (4) ",
  "sn12.41:7.1": "Yaṃ, gahapati, surāmerayamajjapamādaṭṭhāyī surāmerayamajjapamādaṭṭhānapaccayā diṭṭhadhammikampi bhayaṃ veraṃ pasavati, samparāyikampi bhayaṃ veraṃ pasavati, cetasikampi dukkhaṃ domanassaṃ paṭisaṃvedayati, surāmerayamajjapamādaṭṭhānā paṭiviratassa evaṃ taṃ bhayaṃ veraṃ vūpasantaṃ hoti. ",
  "sn12.41:7.2": "Imāni pañca bhayāni verāni vūpasantāni honti. (5) ",
  "sn12.41:8.1": "Katamehi catūhi sotāpattiyaṅgehi samannāgato hoti? ",
  "sn12.41:8.2": "Idha, gahapati, ariyasāvako buddhe aveccappasādena samannāgato hoti: ",
  "sn12.41:8.3": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "sn12.41:9.1": "Dhamme aveccappasādena samannāgato hoti: ",
  "sn12.41:9.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. (2) ",
  "sn12.41:10.1": "Saṅghe aveccappasādena samannāgato hoti: ",
  "sn12.41:10.2": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. (3) ",
  "sn12.41:11.1": "Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. ",
  "sn12.41:11.2": "Imehi catūhi sotāpattiyaṅgehi samannāgato hoti. (4) ",
  "sn12.41:12.1": "Katamo cassa ariyo ñāyo paññāya sudiṭṭho hoti suppaṭividdho? ",
  "sn12.41:12.2": "Idha, gahapati, ariyasāvako paṭiccasamuppādaññeva sādhukaṃ yoniso manasi karoti: ",
  "sn12.41:12.3": "‘iti imasmiṃ sati idaṃ hoti, imasmiṃ asati idaṃ na hoti; ",
  "sn12.41:12.4": "imassuppādā idaṃ uppajjati, imassa nirodhā idaṃ nirujjhati. ",
  "sn12.41:12.5": "Yadidaṃ avijjāpaccayā saṅkhārā; ",
  "sn12.41:12.6": "saṅkhārapaccayā viññāṇaṃ …pe… ",
  "sn12.41:12.7": "evametassa kevalassa dukkhakkhandhassa samudayo hoti. ",
  "sn12.41:12.8": "Avijjāya tveva asesavirāganirodhā saṅkhāranirodho; ",
  "sn12.41:12.9": "saṅkhāranirodhā viññāṇanirodho …pe… ",
  "sn12.41:12.10": "evametassa kevalassa dukkhakkhandhassa nirodho hoti. ",
  "sn12.41:12.11": "Ayamassa ariyo ñāyo paññāya sudiṭṭho hoti suppaṭividdho. ",
  "sn12.41:13.1": "Yato kho, gahapati, ariyasāvakassa imāni pañca bhayāni verāni vūpasantāni honti, imehi catūhi sotāpattiyaṅgehi samannāgato hoti, ayañcassa ariyo ñāyo paññāya sudiṭṭho hoti suppaṭividdho, so ākaṅkhamāno attanāva attānaṃ byākareyya: ",
  "sn12.41:13.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyano’”ti. ",
  "sn12.41:13.3": "Paṭhamaṃ. "
}