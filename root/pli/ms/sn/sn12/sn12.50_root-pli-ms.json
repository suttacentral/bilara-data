{
  "sn12.50:0.1": "Saṃyutta Nikāya 12 ",
  "sn12.50:0.2": "5. Gahapativagga ",
  "sn12.50:0.3": "50. Dutiyaariyasāvakasutta ",
  "sn12.50:1.1": "Sāvatthiyaṃ viharati. ",
  "sn12.50:1.2": "“Na, bhikkhave, sutavato ariyasāvakassa evaṃ hoti: ",
  "sn12.50:1.3": "‘kiṃ nu kho kismiṃ sati kiṃ hoti, kissuppādā kiṃ uppajjati? ",
  "sn12.50:1.4": "Kismiṃ sati saṅkhārā honti, kismiṃ sati viññāṇaṃ hoti, kismiṃ sati nāmarūpaṃ hoti, kismiṃ sati saḷāyatanaṃ hoti, kismiṃ sati phasso hoti, kismiṃ sati vedanā hoti, kismiṃ sati taṇhā hoti, kismiṃ sati upādānaṃ hoti, kismiṃ sati bhavo hoti, kismiṃ sati jāti hoti, kismiṃ sati jarāmaraṇaṃ hotī’ti? ",
  "sn12.50:2.1": "Atha kho, bhikkhave, sutavato ariyasāvakassa aparappaccayā ñāṇamevettha hoti: ",
  "sn12.50:2.2": "‘imasmiṃ sati idaṃ hoti, imassuppādā idaṃ uppajjati. ",
  "sn12.50:2.3": "Avijjāya sati saṅkhārā honti; ",
  "sn12.50:2.4": "saṅkhāresu sati viññāṇaṃ hoti; ",
  "sn12.50:2.5": "viññāṇe sati nāmarūpaṃ hoti; ",
  "sn12.50:2.6": "nāmarūpe sati saḷāyatanaṃ hoti; ",
  "sn12.50:2.7": "saḷāyatane sati phasso hoti; ",
  "sn12.50:2.8": "phasse sati vedanā hoti; ",
  "sn12.50:2.9": "vedanāya sati taṇhā hoti; ",
  "sn12.50:2.10": "taṇhāya sati upādānaṃ hoti; ",
  "sn12.50:2.11": "upādāne sati bhavo hoti; ",
  "sn12.50:2.12": "bhave sati jāti hoti; ",
  "sn12.50:2.13": "jātiyā sati jarāmaraṇaṃ hotī’ti. ",
  "sn12.50:2.14": "So evaṃ pajānāti: ",
  "sn12.50:2.15": "‘evamayaṃ loko samudayatī’ti. ",
  "sn12.50:3.1": "Na, bhikkhave, sutavato ariyasāvakassa evaṃ hoti: ",
  "sn12.50:3.2": "‘kiṃ nu kho kismiṃ asati kiṃ na hoti, kissa nirodhā kiṃ nirujjhati? ",
  "sn12.50:3.3": "Kismiṃ asati saṅkhārā na honti, kismiṃ asati viññāṇaṃ na hoti, kismiṃ asati nāmarūpaṃ na hoti, kismiṃ asati saḷāyatanaṃ na hoti, kismiṃ asati phasso na hoti, kismiṃ asati vedanā na hoti, kismiṃ asati taṇhā na hoti …pe… ",
  "sn12.50:3.4": "upādānaṃ … ",
  "sn12.50:3.5": "bhavo … ",
  "sn12.50:3.6": "jāti … ",
  "sn12.50:3.7": "kismiṃ asati jarāmaraṇaṃ na hotī’ti? ",
  "sn12.50:4.1": "Atha kho, bhikkhave, sutavato ariyasāvakassa aparappaccayā ñāṇamevettha hoti: ",
  "sn12.50:4.2": "‘imasmiṃ asati idaṃ na hoti, imassa nirodhā idaṃ nirujjhati. ",
  "sn12.50:4.3": "Avijjāya asati saṅkhārā na honti; ",
  "sn12.50:4.4": "saṅkhāresu asati viññāṇaṃ na hoti; ",
  "sn12.50:4.5": "viññāṇe asati nāmarūpaṃ na hoti; ",
  "sn12.50:4.6": "nāmarūpe asati saḷāyatanaṃ na hoti …pe… ",
  "sn12.50:4.7": "jātiyā asati jarāmaraṇaṃ na hotī’ti. ",
  "sn12.50:4.8": "So evaṃ pajānāti: ",
  "sn12.50:4.9": "‘evamayaṃ loko nirujjhatī’ti. ",
  "sn12.50:5.1": "Yato kho, bhikkhave, ariyasāvako evaṃ lokassa samudayañca atthaṅgamañca yathābhūtaṃ pajānāti, ayaṃ vuccati, bhikkhave, ariyasāvako diṭṭhisampanno itipi, dassanasampanno itipi, āgato imaṃ saddhammaṃ itipi, passati imaṃ saddhammaṃ itipi, sekkhena ñāṇena samannāgato itipi, sekkhāya vijjāya samannāgato itipi, dhammasotaṃ samāpanno itipi, ariyo nibbedhikapañño itipi, amatadvāraṃ āhacca tiṭṭhati itipī”ti. ",
  "sn12.50:5.2": "Dasamaṃ. ",
  "sn12.50:5.3": "Gahapativaggo pañcamo. ",
  "sn12.50:6.1": "Dve pañcaverabhayā vuttā, ",
  "sn12.50:6.2": "dukkhaṃ loko ca ñātikaṃ; ",
  "sn12.50:6.3": "Aññataraṃ jāṇussoṇi ca, ",
  "sn12.50:6.4": "lokāyatikena aṭṭhamaṃ; ",
  "sn12.50:6.5": "Dve ariyasāvakā vuttā, ",
  "sn12.50:6.6": "vaggo tena pavuccatīti. "
}