{
  "sn12.68:0.1": "Saṃyutta Nikāya 12 ",
  "sn12.68:0.2": "7. Mahāvagga ",
  "sn12.68:0.3": "68. Kosambisutta ",
  "sn12.68:1.1": "Ekaṃ samayaṃ āyasmā ca musilo āyasmā ca paviṭṭho āyasmā ca nārado āyasmā ca ānando kosambiyaṃ viharanti ghositārāme. ",
  "sn12.68:1.2": "Atha kho āyasmā paviṭṭho āyasmantaṃ musilaṃ etadavoca: ",
  "sn12.68:1.3": "“aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṃ: ",
  "sn12.68:1.4": "‘jātipaccayā jarāmaraṇan’”ti? ",
  "sn12.68:1.5": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:1.6": "‘jātipaccayā jarāmaraṇan’”ti. ",
  "sn12.68:2.1": "“Aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṃ: ",
  "sn12.68:2.2": "‘bhavapaccayā jātīti …pe… ",
  "sn12.68:2.3": "upādānapaccayā bhavoti … ",
  "sn12.68:2.4": "taṇhāpaccayā upādānanti … ",
  "sn12.68:2.5": "vedanāpaccayā taṇhāti … ",
  "sn12.68:2.6": "phassapaccayā vedanāti … ",
  "sn12.68:2.7": "saḷāyatanapaccayā phassoti … ",
  "sn12.68:2.8": "nāmarūpapaccayā saḷāyatananti … ",
  "sn12.68:2.9": "viññāṇapaccayā nāmarūpanti … ",
  "sn12.68:2.10": "saṅkhārapaccayā viññāṇanti … ",
  "sn12.68:2.11": "avijjāpaccayā saṅkhārā’”ti? ",
  "sn12.68:2.12": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:2.13": "‘avijjāpaccayā saṅkhārā’”ti. ",
  "sn12.68:3.1": "“Aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṃ: ",
  "sn12.68:3.2": "‘jātinirodhā jarāmaraṇanirodho’”ti? ",
  "sn12.68:3.3": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:3.4": "‘jātinirodhā jarāmaraṇanirodho’”ti. ",
  "sn12.68:4.1": "“Aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṃ: ",
  "sn12.68:4.2": "‘bhavanirodhā jātinirodhoti …pe… ",
  "sn12.68:4.3": "upādānanirodhā bhavanirodhoti … ",
  "sn12.68:4.4": "taṇhānirodhā upādānanirodhoti … ",
  "sn12.68:4.5": "vedanānirodhā taṇhānirodhoti … ",
  "sn12.68:4.6": "phassanirodhā vedanānirodhoti … ",
  "sn12.68:4.7": "saḷāyatananirodhā phassanirodhoti … ",
  "sn12.68:4.8": "nāmarūpanirodhā saḷāyatananirodhoti … ",
  "sn12.68:4.9": "viññāṇanirodhā nāmarūpanirodhoti … ",
  "sn12.68:4.10": "saṅkhāranirodhā viññāṇanirodhoti … ",
  "sn12.68:4.11": "avijjānirodhā saṅkhāranirodho’”ti? ",
  "sn12.68:4.12": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:4.13": "‘avijjānirodhā saṅkhāranirodho’”ti. ",
  "sn12.68:5.1": "“Aññatreva, āvuso musila, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato musilassa paccattameva ñāṇaṃ: ",
  "sn12.68:5.2": "‘bhavanirodho nibbānan’”ti? ",
  "sn12.68:5.3": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:5.4": "‘bhavanirodho nibbānan’”ti. ",
  "sn12.68:6.1": "“Tenahāyasmā musilo arahaṃ khīṇāsavo”ti? ",
  "sn12.68:6.2": "Evaṃ vutte, āyasmā musilo tuṇhī ahosi. ",
  "sn12.68:7.1": "Atha kho āyasmā nārado āyasmantaṃ paviṭṭhaṃ etadavoca: ",
  "sn12.68:7.2": "“sādhāvuso paviṭṭha, ahaṃ etaṃ pañhaṃ labheyyaṃ. ",
  "sn12.68:7.3": "Maṃ etaṃ pañhaṃ puccha. ",
  "sn12.68:7.4": "Ahaṃ te etaṃ pañhaṃ byākarissāmī”ti. ",
  "sn12.68:7.5": "“Labhatāyasmā nārado etaṃ pañhaṃ. ",
  "sn12.68:7.6": "Pucchāmahaṃ āyasmantaṃ nāradaṃ etaṃ pañhaṃ. ",
  "sn12.68:7.7": "Byākarotu ca me āyasmā nārado etaṃ pañhaṃ. ",
  "sn12.68:8.1": "Aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṃ: ",
  "sn12.68:8.2": "‘jātipaccayā jarāmaraṇan’”ti? ",
  "sn12.68:8.3": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:8.4": "‘jātipaccayā jarāmaraṇan’”ti. ",
  "sn12.68:9.1": "“Aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṃ—",
  "sn12.68:9.2": "bhavapaccayā jāti …pe… ",
  "sn12.68:9.3": "avijjāpaccayā saṅkhārā”ti? ",
  "sn12.68:9.4": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:9.5": "‘avijjāpaccayā saṅkhārā’”ti. ",
  "sn12.68:10.1": "“Aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṃ: ",
  "sn12.68:10.2": "‘jātinirodhā jarāmaraṇanirodho’”ti? ",
  "sn12.68:10.3": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:10.4": "‘jātinirodhā jarāmaraṇanirodho’”ti. ",
  "sn12.68:11.1": "“Aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṃ: ",
  "sn12.68:11.2": "‘bhavanirodhā jātinirodhoti …pe… ",
  "sn12.68:11.3": "avijjānirodhā saṅkhāranirodho’”ti? ",
  "sn12.68:11.4": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:11.5": "‘avijjānirodhā saṅkhāranirodho’”ti. ",
  "sn12.68:12.1": "“Aññatreva, āvuso nārada, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā atthāyasmato nāradassa paccattameva ñāṇaṃ: ",
  "sn12.68:12.2": "‘bhavanirodho nibbānan’”ti? ",
  "sn12.68:12.3": "“Aññatreva, āvuso paviṭṭha, saddhāya aññatra ruciyā aññatra anussavā aññatra ākāraparivitakkā aññatra diṭṭhinijjhānakkhantiyā ahametaṃ jānāmi ahametaṃ passāmi: ",
  "sn12.68:12.4": "‘bhavanirodho nibbānan’”ti. ",
  "sn12.68:13.1": "“Tenahāyasmā nārado arahaṃ khīṇāsavo”ti? ",
  "sn12.68:13.2": "“‘Bhavanirodho nibbānan’ti kho me, āvuso, yathābhūtaṃ sammappaññāya sudiṭṭhaṃ, na camhi arahaṃ khīṇāsavo. ",
  "sn12.68:13.3": "Seyyathāpi, āvuso, kantāramagge udapāno, tatra nevassa rajju na udakavārako. ",
  "sn12.68:13.4": "Atha puriso āgaccheyya ghammābhitatto ghammapareto kilanto tasito pipāsito, so taṃ udapānaṃ olokeyya. ",
  "sn12.68:13.5": "Tassa ‘udakan’ti hi kho ñāṇaṃ assa, na ca kāyena phusitvā vihareyya. ",
  "sn12.68:13.6": "Evameva kho, āvuso, ‘bhavanirodho nibbānan’ti yathābhūtaṃ sammappaññāya sudiṭṭhaṃ, na camhi arahaṃ khīṇāsavo”ti. ",
  "sn12.68:14.1": "Evaṃ vutte, āyasmā ānando āyasmantaṃ paviṭṭhaṃ etadavoca: ",
  "sn12.68:14.2": "“evaṃvādī tvaṃ, āvuso paviṭṭha, āyasmantaṃ nāradaṃ kiṃ vadesī”ti? ",
  "sn12.68:14.3": "“Evaṃvādāhaṃ, āvuso ānanda, āyasmantaṃ nāradaṃ na kiñci vadāmi aññatra kalyāṇā aññatra kusalā”ti. ",
  "sn12.68:14.4": "Aṭṭhamaṃ. "
}