{
  "sn12.57:0.1": "Saṃyutta Nikāya 12 ",
  "sn12.57:0.2": "6. Dukkhavagga ",
  "sn12.57:0.3": "57. Taruṇarukkhasutta ",
  "sn12.57:1.1": "Sāvatthiyaṃ viharati. ",
  "sn12.57:1.2": "“Saṃyojaniyesu, bhikkhave, dhammesu assādānupassino viharato taṇhā pavaḍḍhati. ",
  "sn12.57:1.3": "Taṇhāpaccayā upādānaṃ …pe… ",
  "sn12.57:1.4": "evametassa kevalassa dukkhakkhandhassa samudayo hoti. ",
  "sn12.57:2.1": "Seyyathāpi, bhikkhave, taruṇo rukkho. ",
  "sn12.57:2.2": "Tassa puriso kālena kālaṃ mūlāni palimajjeyya kālena kālaṃ paṃsuṃ dadeyya, kālena kālaṃ udakaṃ dadeyya. ",
  "sn12.57:2.3": "Evañhi so, bhikkhave, taruṇo rukkho tadāhāro tadupādāno vuddhiṃ virūḷhiṃ vepullaṃ āpajjeyya. ",
  "sn12.57:2.4": "Evameva kho, bhikkhave, saṃyojaniyesu dhammesu assādānupassino viharato taṇhā pavaḍḍhati. ",
  "sn12.57:2.5": "Taṇhāpaccayā upādānaṃ …pe… ",
  "sn12.57:2.6": "evametassa kevalassa dukkhakkhandhassa samudayo hoti. ",
  "sn12.57:3.1": "Saṃyojaniyesu, bhikkhave, dhammesu ādīnavānupassino viharato taṇhā nirujjhati. ",
  "sn12.57:3.2": "Taṇhānirodhā upādānanirodho …pe… ",
  "sn12.57:3.3": "evametassa kevalassa dukkhakkhandhassa nirodho hoti. ",
  "sn12.57:4.1": "Seyyathāpi, bhikkhave, taruṇo rukkho. ",
  "sn12.57:4.2": "Atha puriso āgaccheyya kuddālapiṭakaṃ ādāya …pe… ",
  "sn12.57:4.3": "nadiyā vā sīghasotāya pavāheyya. ",
  "sn12.57:4.4": "Evañhi so, bhikkhave, taruṇo rukkho ucchinnamūlo assa tālāvatthukato anabhāvaṅkato āyatiṃ anuppādadhammo. ",
  "sn12.57:4.5": "Evameva kho, bhikkhave, saṃyojaniyesu dhammesu ādīnavānupassino viharato taṇhā nirujjhati. ",
  "sn12.57:4.6": "Taṇhānirodhā upādānanirodho …pe… ",
  "sn12.57:4.7": "evametassa kevalassa dukkhakkhandhassa nirodho hotī”ti. ",
  "sn12.57:4.8": "Sattamaṃ. "
}