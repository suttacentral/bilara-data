{
  "sn12.31:0.1": "Saṃyutta Nikāya 12 ",
  "sn12.31:0.2": "4. Kaḷārakhattiyavagga ",
  "sn12.31:0.3": "31. Bhūtasutta ",
  "sn12.31:1.1": "Ekaṃ samayaṃ bhagavā sāvatthiyaṃ viharati. ",
  "sn12.31:1.2": "Tatra kho bhagavā āyasmantaṃ sāriputtaṃ āmantesi: ",
  "sn12.31:1.3": "“vuttamidaṃ, sāriputta, pārāyane ajitapañhe: ",
  "sn12.31:2.1": "‘Ye ca saṅkhātadhammāse, ",
  "sn12.31:2.2": "ye ca sekkhā puthū idha; ",
  "sn12.31:2.3": "Tesaṃ me nipako iriyaṃ, ",
  "sn12.31:2.4": "puṭṭho pabrūhi mārisā’ti. ",
  "sn12.31:3.1": "Imassa nu kho, sāriputta, saṅkhittena bhāsitassa kathaṃ vitthārena attho daṭṭhabbo”ti? ",
  "sn12.31:3.2": "Evaṃ vutte, āyasmā sāriputto tuṇhī ahosi. ",
  "sn12.31:4.1": "Dutiyampi kho bhagavā āyasmantaṃ sāriputtaṃ āmantesi …pe… ",
  "sn12.31:4.2": "dutiyampi kho āyasmā sāriputto tuṇhī ahosi. ",
  "sn12.31:4.3": "Tatiyampi kho bhagavā āyasmantaṃ sāriputtaṃ āmantesi: ",
  "sn12.31:4.4": "“vuttamidaṃ, sāriputta, pārāyane ajitapañhe: ",
  "sn12.31:5.1": "‘Ye ca saṅkhātadhammāse, ",
  "sn12.31:5.2": "ye ca sekkhā puthū idha; ",
  "sn12.31:5.3": "Tesaṃ me nipako iriyaṃ, ",
  "sn12.31:5.4": "puṭṭho pabrūhi mārisā’ti. ",
  "sn12.31:6.1": "Imassa nu kho, sāriputta, saṅkhittena bhāsitassa kathaṃ vitthārena attho daṭṭhabbo”ti? ",
  "sn12.31:6.2": "Tatiyampi kho āyasmā sāriputto tuṇhī ahosi. ",
  "sn12.31:7.1": "“Bhūtamidanti, sāriputta, passasī”ti? ",
  "sn12.31:7.2": "“Bhūtamidanti, bhante, yathābhūtaṃ sammappaññāya passati. ",
  "sn12.31:7.3": "Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. ",
  "sn12.31:7.4": "Tadāhārasambhavanti yathābhūtaṃ sammappaññāya passati. ",
  "sn12.31:7.5": "Tadāhārasambhavanti yathābhūtaṃ sammappaññāya disvā āhārasambhavassa nibbidāya virāgāya nirodhāya paṭipanno hoti. ",
  "sn12.31:7.6": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. ",
  "sn12.31:7.7": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidāya virāgāya nirodhāya paṭipanno hoti. ",
  "sn12.31:7.8": "Evaṃ kho, bhante, sekkho hoti. ",
  "sn12.31:8.1": "Kathañca, bhante, saṅkhātadhammo hoti? ",
  "sn12.31:8.2": "Bhūtamidanti, bhante, yathābhūtaṃ sammappaññāya passati. ",
  "sn12.31:8.3": "Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. ",
  "sn12.31:8.4": "Tadāhārasambhavanti yathābhūtaṃ sammappaññāya passati. ",
  "sn12.31:8.5": "Tadāhārasambhavanti yathābhūtaṃ sammappaññāya disvā āhārasambhavassa nibbidā virāgā nirodhā anupādā vimutto hoti. ",
  "sn12.31:8.6": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. ",
  "sn12.31:8.7": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidā virāgā nirodhā anupādā vimutto hoti. ",
  "sn12.31:8.8": "Evaṃ kho, bhante, saṅkhātadhammo hoti. ",
  "sn12.31:8.9": "Iti kho, bhante, yaṃ taṃ vuttaṃ pārāyane ajitapañhe: ",
  "sn12.31:9.1": "‘Ye ca saṅkhātadhammāse, ",
  "sn12.31:9.2": "ye ca sekkhā puthū idha; ",
  "sn12.31:9.3": "Tesaṃ me nipako iriyaṃ, ",
  "sn12.31:9.4": "puṭṭho pabrūhi mārisā’ti. ",
  "sn12.31:10.1": "Imassa khvāhaṃ, bhante, saṅkhittena bhāsitassa evaṃ vitthārena atthaṃ ājānāmī”ti. ",
  "sn12.31:11.1": "“Sādhu sādhu, sāriputta, bhūtamidanti, sāriputta, yathābhūtaṃ sammappaññāya passati. ",
  "sn12.31:11.2": "Bhūtamidanti yathābhūtaṃ sammappaññāya disvā bhūtassa nibbidāya virāgāya nirodhāya paṭipanno hoti. ",
  "sn12.31:11.3": "Tadāhārasambhavanti yathābhūtaṃ sammappaññāya passati. ",
  "sn12.31:11.4": "Tadāhārasambhavanti yathābhūtaṃ sammappaññāya disvā āhārasambhavassa nibbidāya virāgāya nirodhāya paṭipanno hoti. ",
  "sn12.31:11.5": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. ",
  "sn12.31:11.6": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya disvā nirodhadhammassa nibbidāya virāgāya nirodhāya paṭipanno hoti. ",
  "sn12.31:11.7": "Evaṃ kho, sāriputta, sekkho hoti. ",
  "sn12.31:12.1": "Kathañca, sāriputta, saṅkhātadhammo hoti? ",
  "sn12.31:12.2": "Bhūtamidanti, sāriputta, yathābhūtaṃ sammappaññāya passati. ",
  "sn12.31:12.3": "Bhūtamidanti yathābhūtaṃ sammappaññāya disvā bhūtassa nibbidā virāgā nirodhā anupādā vimutto hoti. ",
  "sn12.31:12.4": "Tadāhārasambhavanti yathābhūtaṃ sammappaññāya passati. ",
  "sn12.31:12.5": "Tadāhārasambhavanti yathābhūtaṃ sammappaññāya disvā āhārasambhavassa nibbidā virāgā nirodhā anupādā vimutto hoti. ",
  "sn12.31:12.6": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññāya passati. ",
  "sn12.31:12.7": "Tadāhāranirodhā yaṃ bhūtaṃ taṃ nirodhadhammanti yathābhūtaṃ sammappaññā disvā nirodhadhammassa nibbidā virāgā nirodhā anupādā vimutto hoti. ",
  "sn12.31:12.8": "Evaṃ kho, sāriputta, saṅkhātadhammo hoti. ",
  "sn12.31:12.9": "Iti kho, sāriputta, yaṃ taṃ vuttaṃ pārāyane ajitapañhe: ",
  "sn12.31:13.1": "‘Ye ca saṅkhātadhammāse, ",
  "sn12.31:13.2": "ye ca sekkhā puthū idha; ",
  "sn12.31:13.3": "Tesaṃ me nipako iriyaṃ, ",
  "sn12.31:13.4": "puṭṭho pabrūhi mārisā’ti. ",
  "sn12.31:14.1": "Imassa kho, sāriputta, saṅkhittena bhāsitassa evaṃ vitthārena attho daṭṭhabbo”ti. ",
  "sn12.31:14.2": "Paṭhamaṃ. "
}