{
  "sn12.63:0.1": "Saṃyutta Nikāya 12 ",
  "sn12.63:0.2": "7. Mahāvagga ",
  "sn12.63:0.3": "63. Puttamaṃsasutta ",
  "sn12.63:1.1": "Sāvatthiyaṃ … ",
  "sn12.63:1.2": "“cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. ",
  "sn12.63:1.3": "Katame cattāro? ",
  "sn12.63:1.4": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. ",
  "sn12.63:1.5": "Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. ",
  "sn12.63:2.1": "Kathañca, bhikkhave, kabaḷīkāro āhāro daṭṭhabbo? ",
  "sn12.63:2.2": "Seyyathāpi, bhikkhave, dve jāyampatikā parittaṃ sambalaṃ ādāya kantāramaggaṃ paṭipajjeyyuṃ. ",
  "sn12.63:2.3": "Tesamassa ekaputtako piyo manāpo. ",
  "sn12.63:2.4": "Atha kho tesaṃ, bhikkhave, dvinnaṃ jāyampatikānaṃ kantāragatānaṃ yā parittā sambalamattā, sā parikkhayaṃ pariyādānaṃ gaccheyya. ",
  "sn12.63:2.5": "Siyā ca nesaṃ kantārāvaseso anatiṇṇo. ",
  "sn12.63:2.6": "Atha kho tesaṃ, bhikkhave, dvinnaṃ jāyampatikānaṃ evamassa: ",
  "sn12.63:2.7": "‘amhākaṃ kho yā parittā sambalamattā sā parikkhīṇā pariyādiṇṇā. ",
  "sn12.63:2.8": "Atthi cāyaṃ kantārāvaseso anittiṇṇo. ",
  "sn12.63:2.9": "Yannūna mayaṃ imaṃ ekaputtakaṃ piyaṃ manāpaṃ vadhitvā vallūrañca soṇḍikañca karitvā puttamaṃsāni khādantā evaṃ taṃ kantārāvasesaṃ nitthareyyāma, mā sabbeva tayo vinassimhā’ti. ",
  "sn12.63:2.10": "Atha kho te, bhikkhave, dve jāyampatikā taṃ ekaputtakaṃ piyaṃ manāpaṃ vadhitvā vallūrañca soṇḍikañca karitvā puttamaṃsāni khādantā evaṃ taṃ kantārāvasesaṃ nitthareyyuṃ. ",
  "sn12.63:2.11": "Te puttamaṃsāni ceva khādeyyuṃ, ure ca paṭipiseyyuṃ: ",
  "sn12.63:2.12": "‘kahaṃ, ekaputtaka, kahaṃ, ekaputtakā’ti. ",
  "sn12.63:3.1": "Taṃ kiṃ maññatha, bhikkhave, ",
  "sn12.63:3.2": "api nu te davāya vā āhāraṃ āhāreyyuṃ, madāya vā āhāraṃ āhāreyyuṃ, maṇḍanāya vā āhāraṃ āhāreyyuṃ, vibhūsanāya vā āhāraṃ āhāreyyun”ti? ",
  "sn12.63:3.3": "“No hetaṃ, bhante”. ",
  "sn12.63:3.4": "“Nanu te, bhikkhave, yāvadeva kantārassa nittharaṇatthāya āhāraṃ āhāreyyun”ti? ",
  "sn12.63:3.5": "“Evaṃ, bhante”. ",
  "sn12.63:3.6": "“‘Evameva khvāhaṃ, bhikkhave, kabaḷīkāro āhāro daṭṭhabbo’ti vadāmi. ",
  "sn12.63:3.7": "Kabaḷīkāre, bhikkhave, āhāre pariññāte pañca kāmaguṇiko rāgo pariññāto hoti. ",
  "sn12.63:3.8": "Pañca kāmaguṇike rāge pariññāte natthi taṃ saṃyojanaṃ yena saṃyojanena saṃyutto ariyasāvako puna imaṃ lokaṃ āgaccheyya. ",
  "sn12.63:4.1": "Kathañca, bhikkhave, phassāhāro daṭṭhabbo? ",
  "sn12.63:4.2": "Seyyathāpi, bhikkhave, gāvī niccammā kuṭṭañce nissāya tiṭṭheyya. Ye kuṭṭanissitā pāṇā te naṃ khādeyyuṃ. ",
  "sn12.63:4.3": "Rukkhañce nissāya tiṭṭheyya, ye rukkhanissitā pāṇā te naṃ khādeyyuṃ. ",
  "sn12.63:4.4": "Udakañce nissāya tiṭṭheyya, ye udakanissitā pāṇā te naṃ khādeyyuṃ. ",
  "sn12.63:4.5": "Ākāsañce nissāya tiṭṭheyya, ye ākāsanissitā pāṇā te naṃ khādeyyuṃ. ",
  "sn12.63:4.6": "Yaṃ yadeva hi sā, bhikkhave, gāvī niccammā nissāya tiṭṭheyya, ye tannissitā pāṇā te naṃ khādeyyuṃ. ",
  "sn12.63:4.7": "Evameva khvāhaṃ, bhikkhave, ‘phassāhāro daṭṭhabbo’ti vadāmi. ",
  "sn12.63:4.8": "Phasse, bhikkhave, āhāre pariññāte tisso vedanā pariññātā honti. ",
  "sn12.63:4.9": "Tīsu vedanāsu pariññātāsu ariyasāvakassa natthi kiñci uttarikaraṇīyanti vadāmi. ",
  "sn12.63:5.1": "Kathañca, bhikkhave, manosañcetanāhāro daṭṭhabbo? ",
  "sn12.63:5.2": "Seyyathāpi, bhikkhave, aṅgārakāsu sādhikaporisā puṇṇā aṅgārānaṃ vītaccikānaṃ vītadhūmānaṃ. ",
  "sn12.63:5.3": "Atha puriso āgaccheyya jīvitukāmo amaritukāmo sukhakāmo dukkhappaṭikūlo. ",
  "sn12.63:5.4": "Tamenaṃ dve balavanto purisā nānābāhāsu gahetvā taṃ aṅgārakāsuṃ upakaḍḍheyyuṃ. ",
  "sn12.63:5.5": "Atha kho, bhikkhave, tassa purisassa ārakāvassa cetanā ārakā patthanā ārakā paṇidhi. ",
  "sn12.63:5.6": "Taṃ kissa hetu? ",
  "sn12.63:5.7": "Evañhi, bhikkhave, tassa purisassa hoti: ",
  "sn12.63:5.8": "‘imañcāhaṃ aṅgārakāsuṃ papatissāmi, tatonidānaṃ maraṇaṃ vā nigacchāmi maraṇamattaṃ vā dukkhan’ti. ",
  "sn12.63:5.9": "Evameva khvāhaṃ, bhikkhave, ‘manosañcetanāhāro daṭṭhabbo’ti vadāmi. ",
  "sn12.63:5.10": "Manosañcetanāya, bhikkhave, āhāre pariññāte tisso taṇhā pariññātā honti. ",
  "sn12.63:5.11": "Tīsu taṇhāsu pariññātāsu ariyasāvakassa natthi kiñci uttarikaraṇīyanti vadāmi. ",
  "sn12.63:6.1": "Kathañca, bhikkhave, viññāṇāhāro daṭṭhabbo? ",
  "sn12.63:6.2": "Seyyathāpi, bhikkhave, coraṃ āgucāriṃ gahetvā rañño dasseyyuṃ: ",
  "sn12.63:6.3": "‘ayaṃ te, deva, coro āgucārī, imassa yaṃ icchasi taṃ daṇḍaṃ paṇehī’ti. ",
  "sn12.63:6.4": "Tamenaṃ rājā evaṃ vadeyya: ",
  "sn12.63:6.5": "‘gacchatha, bho, imaṃ purisaṃ pubbaṇhasamayaṃ sattisatena hanathā’ti. ",
  "sn12.63:6.6": "Tamenaṃ pubbaṇhasamayaṃ sattisatena haneyyuṃ. ",
  "sn12.63:6.7": "Atha rājā majjhanhikasamayaṃ evaṃ vadeyya: ",
  "sn12.63:6.8": "‘ambho, kathaṃ so puriso’ti? ",
  "sn12.63:6.9": "‘Tatheva, deva, jīvatī’ti. ",
  "sn12.63:6.10": "Tamenaṃ rājā evaṃ vadeyya: ",
  "sn12.63:6.11": "‘gacchatha, bho, taṃ purisaṃ majjhanhikasamayaṃ sattisatena hanathā’ti. ",
  "sn12.63:6.12": "Tamenaṃ majjhanhikasamayaṃ sattisatena haneyyuṃ. ",
  "sn12.63:6.13": "Atha rājā sāyanhasamayaṃ evaṃ vadeyya: ",
  "sn12.63:6.14": "‘ambho, kathaṃ so puriso’ti? ",
  "sn12.63:6.15": "‘Tatheva, deva, jīvatī’ti. ",
  "sn12.63:6.16": "Tamenaṃ rājā evaṃ vadeyya: ",
  "sn12.63:6.17": "‘gacchatha, bho, taṃ purisaṃ sāyanhasamayaṃ sattisatena hanathā’ti. ",
  "sn12.63:6.18": "Tamenaṃ sāyanhasamayaṃ sattisatena haneyyuṃ. ",
  "sn12.63:6.19": "Taṃ kiṃ maññatha, bhikkhave, ",
  "sn12.63:6.20": "api nu so puriso divasaṃ tīhi sattisatehi haññamāno tatonidānaṃ dukkhaṃ domanassaṃ paṭisaṃvediyethā”ti? ",
  "sn12.63:6.21": "“Ekissāpi, bhante, sattiyā haññamāno tatonidānaṃ dukkhaṃ domanassaṃ paṭisaṃvediyetha; ",
  "sn12.63:6.22": "ko pana vādo tīhi sattisatehi haññamāno”ti. ",
  "sn12.63:6.23": "“Evameva khvāhaṃ, bhikkhave, viññāṇāhāro daṭṭhabboti vadāmi. ",
  "sn12.63:6.24": "Viññāṇe, bhikkhave, āhāre pariññāte nāmarūpaṃ pariññātaṃ hoti, nāmarūpe pariññāte ariyasāvakassa natthi kiñci uttarikaraṇīyanti vadāmī”ti. ",
  "sn12.63:6.25": "Tatiyaṃ. "
}