{
  "sn12.37:0.1": "Saṃyutta Nikāya 12 ",
  "sn12.37:0.2": "4. Kaḷārakhattiyavagga ",
  "sn12.37:0.3": "37. Natumhasutta ",
  "sn12.37:1.1": "Sāvatthiyaṃ viharati. ",
  "sn12.37:1.2": "“Nāyaṃ, bhikkhave, kāyo tumhākaṃ napi aññesaṃ. ",
  "sn12.37:1.3": "Purāṇamidaṃ, bhikkhave, kammaṃ abhisaṅkhataṃ abhisañcetayitaṃ vedaniyaṃ daṭṭhabbaṃ. ",
  "sn12.37:2.1": "Tatra kho, bhikkhave, sutavā ariyasāvako paṭiccasamuppādaññeva sādhukaṃ yoniso manasi karoti: ",
  "sn12.37:2.2": "‘iti imasmiṃ sati idaṃ hoti, imassuppādā idaṃ uppajjati; ",
  "sn12.37:2.3": "imasmiṃ asati idaṃ na hoti, imassa nirodhā idaṃ nirujjhati, yadidaṃ—",
  "sn12.37:2.4": "avijjāpaccayā saṅkhārā; ",
  "sn12.37:2.5": "saṅkhārapaccayā viññāṇaṃ …pe… ",
  "sn12.37:2.6": "evametassa kevalassa dukkhakkhandhassa samudayo hoti. ",
  "sn12.37:2.7": "Avijjāya tveva asesavirāganirodhā saṅkhāranirodho; ",
  "sn12.37:2.8": "saṅkhāranirodhā viññāṇanirodho …pe… ",
  "sn12.37:2.9": "evametassa kevalassa dukkhakkhandhassa nirodho hotī’”ti. ",
  "sn12.37:2.10": "Sattamaṃ. "
}