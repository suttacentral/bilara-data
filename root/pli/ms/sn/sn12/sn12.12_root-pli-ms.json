{
  "sn12.12:0.1": "Saṃyutta Nikāya 12 ",
  "sn12.12:0.2": "2. Āhāravagga ",
  "sn12.12:0.3": "12. Moḷiyaphaggunasutta ",
  "sn12.12:1.1": "Sāvatthiyaṃ viharati. ",
  "sn12.12:1.2": "“Cattārome, bhikkhave, āhārā bhūtānaṃ vā sattānaṃ ṭhitiyā sambhavesīnaṃ vā anuggahāya. ",
  "sn12.12:1.3": "Katame cattāro? ",
  "sn12.12:1.4": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṃ catutthaṃ. ",
  "sn12.12:1.5": "Ime kho, bhikkhave, cattāro āhārā bhūtānaṃ vā sattānaṃ ṭhitiyā sambhavesīnaṃ vā anuggahāyā”ti. ",
  "sn12.12:2.1": "Evaṃ vutte, āyasmā moḷiyaphagguno bhagavantaṃ etadavoca: ",
  "sn12.12:2.2": "“ko nu kho, bhante, viññāṇāhāraṃ āhāretī”ti? ",
  "sn12.12:2.3": "“No kallo pañho”ti bhagavā avoca: ",
  "sn12.12:2.4": "“‘āhāretī’ti ahaṃ na vadāmi. ",
  "sn12.12:2.5": "‘Āhāretī’ti cāhaṃ vadeyyaṃ, tatrassa kallo pañho: ",
  "sn12.12:2.6": "‘ko nu kho, bhante, āhāretī’ti? ",
  "sn12.12:2.7": "Evañcāhaṃ na vadāmi. ",
  "sn12.12:2.8": "Evaṃ maṃ avadantaṃ yo evaṃ puccheyya: ",
  "sn12.12:2.9": "‘kissa nu kho, bhante, viññāṇāhāro’ti, esa kallo pañho. ",
  "sn12.12:2.10": "Tatra kallaṃ veyyākaraṇaṃ: ",
  "sn12.12:2.11": "‘viññāṇāhāro āyatiṃ punabbhavābhinibbattiyā paccayo, tasmiṃ bhūte sati saḷāyatanaṃ, saḷāyatanapaccayā phasso’”ti. ",
  "sn12.12:3.1": "“Ko nu kho, bhante, phusatī”ti? ",
  "sn12.12:3.2": "“No kallo pañho”ti bhagavā avoca: ",
  "sn12.12:3.3": "“‘phusatī’ti ahaṃ na vadāmi. ",
  "sn12.12:3.4": "‘Phusatī’ti cāhaṃ vadeyyaṃ, tatrassa kallo pañho: ",
  "sn12.12:3.5": "‘ko nu kho, bhante, phusatī’ti? ",
  "sn12.12:3.6": "Evañcāhaṃ na vadāmi. ",
  "sn12.12:3.7": "Evaṃ maṃ avadantaṃ yo evaṃ puccheyya: ",
  "sn12.12:3.8": "‘kiṃpaccayā nu kho, bhante, phasso’ti, esa kallo pañho. ",
  "sn12.12:3.9": "Tatra kallaṃ veyyākaraṇaṃ: ",
  "sn12.12:3.10": "‘saḷāyatanapaccayā phasso, phassapaccayā vedanā’”ti. ",
  "sn12.12:4.1": "“Ko nu kho, bhante, vedayatī”ti? ",
  "sn12.12:4.2": "“No kallo pañho”ti bhagavā avoca: ",
  "sn12.12:4.3": "“‘vedayatī’ti ahaṃ na vadāmi. ",
  "sn12.12:4.4": "‘Vedayatī’ti cāhaṃ vadeyyaṃ, tatrassa kallo pañho: ",
  "sn12.12:4.5": "‘ko nu kho, bhante, vedayatī’ti? ",
  "sn12.12:4.6": "Evañcāhaṃ na vadāmi. ",
  "sn12.12:4.7": "Evaṃ maṃ avadantaṃ yo evaṃ puccheyya: ",
  "sn12.12:4.8": "‘kiṃpaccayā nu kho, bhante, vedanā’ti, esa kallo pañho. ",
  "sn12.12:4.9": "Tatra kallaṃ veyyākaraṇaṃ: ",
  "sn12.12:4.10": "‘phassapaccayā vedanā, vedanāpaccayā taṇhā’”ti. ",
  "sn12.12:5.1": "“Ko nu kho, bhante, tasatī”ti? ",
  "sn12.12:5.2": "“No kallo pañho”ti bhagavā avoca: ",
  "sn12.12:5.3": "“‘tasatī’ti ahaṃ na vadāmi. ",
  "sn12.12:5.4": "‘Tasatī’ti cāhaṃ vadeyyaṃ, tatrassa kallo pañho: ",
  "sn12.12:5.5": "‘ko nu kho, bhante, tasatī’ti? ",
  "sn12.12:5.6": "Evañcāhaṃ na vadāmi. ",
  "sn12.12:5.7": "Evaṃ maṃ avadantaṃ yo evaṃ puccheyya: ",
  "sn12.12:5.8": "‘kiṃpaccayā nu kho, bhante, taṇhā’ti, esa kallo pañho. ",
  "sn12.12:5.9": "Tatra kallaṃ veyyākaraṇaṃ: ",
  "sn12.12:5.10": "‘vedanāpaccayā taṇhā, taṇhāpaccayā upādānan’”ti. ",
  "sn12.12:6.1": "“Ko nu kho, bhante, upādiyatī”ti? ",
  "sn12.12:6.2": "“No kallo pañho”ti bhagavā avoca: ",
  "sn12.12:6.3": "“‘upādiyatī’ti ahaṃ na vadāmi. ",
  "sn12.12:6.4": "‘Upādiyatī’ti cāhaṃ vadeyyaṃ, tatrassa kallo pañho: ",
  "sn12.12:6.5": "‘ko nu kho, bhante, upādiyatī’ti? ",
  "sn12.12:6.6": "Evañcāhaṃ na vadāmi. ",
  "sn12.12:6.7": "Evaṃ maṃ avadantaṃ yo evaṃ puccheyya: ",
  "sn12.12:6.8": "‘kiṃpaccayā nu kho, bhante, upādānan’ti, esa kallo pañho. ",
  "sn12.12:6.9": "Tatra kallaṃ veyyākaraṇaṃ: ",
  "sn12.12:6.10": "‘taṇhāpaccayā upādānaṃ; ",
  "sn12.12:6.11": "upādānapaccayā bhavo’ti …pe… ",
  "sn12.12:6.12": "evametassa kevalassa dukkhakkhandhassa samudayo hoti. ",
  "sn12.12:7.1": "Channaṃ tveva, phagguna, phassāyatanānaṃ asesavirāganirodhā phassanirodho; ",
  "sn12.12:7.2": "phassanirodhā vedanānirodho; ",
  "sn12.12:7.3": "vedanānirodhā taṇhānirodho; ",
  "sn12.12:7.4": "taṇhānirodhā upādānanirodho; ",
  "sn12.12:7.5": "upādānanirodhā bhavanirodho; ",
  "sn12.12:7.6": "bhavanirodhā jātinirodho; ",
  "sn12.12:7.7": "jātinirodhā jarāmaraṇaṃ sokaparidevadukkhadomanassupāyāsā nirujjhanti. ",
  "sn12.12:7.8": "Evametassa kevalassa dukkhakkhandhassa nirodho hotī”ti. ",
  "sn12.12:7.9": "Dutiyaṃ. "
}