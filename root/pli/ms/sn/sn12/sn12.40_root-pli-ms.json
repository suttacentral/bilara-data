{
  "sn12.40:0.1": "Saṃyutta Nikāya 12 ",
  "sn12.40:0.2": "4. Kaḷārakhattiyavagga ",
  "sn12.40:0.3": "40. Tatiyacetanāsutta ",
  "sn12.40:1.1": "Sāvatthiyaṃ viharati. ",
  "sn12.40:1.2": "“Yañca, bhikkhave, ceteti yañca pakappeti yañca anuseti ārammaṇametaṃ hoti viññāṇassa ṭhitiyā. ",
  "sn12.40:1.3": "Ārammaṇe sati patiṭṭhā viññāṇassa hoti. ",
  "sn12.40:1.4": "Tasmiṃ patiṭṭhite viññāṇe virūḷhe nati hoti. ",
  "sn12.40:1.5": "Natiyā sati āgatigati hoti. ",
  "sn12.40:1.6": "Āgatigatiyā sati cutūpapāto hoti. ",
  "sn12.40:1.7": "Cutūpapāte sati āyatiṃ jāti jarāmaraṇaṃ sokaparidevadukkhadomanassupāyāsā sambhavanti. ",
  "sn12.40:1.8": "Evametassa kevalassa dukkhakkhandhassa samudayo hoti. ",
  "sn12.40:2.1": "No ce, bhikkhave, ceteti no ce pakappeti atha ce anuseti, ārammaṇametaṃ hoti viññāṇassa ṭhitiyā. ",
  "sn12.40:2.2": "Ārammaṇe sati patiṭṭhā viññāṇassa hoti. ",
  "sn12.40:2.3": "Tasmiṃ patiṭṭhite viññāṇe virūḷhe nati hoti. ",
  "sn12.40:2.4": "Natiyā sati āgatigati hoti. ",
  "sn12.40:2.5": "Āgatigatiyā sati cutūpapāto hoti. ",
  "sn12.40:2.6": "Cutūpapāte sati āyatiṃ jāti jarāmaraṇaṃ sokaparidevadukkhadomanassupāyāsā sambhavanti. ",
  "sn12.40:2.7": "Evametassa kevalassa dukkhakkhandhassa samudayo hoti. ",
  "sn12.40:3.1": "Yato ca kho, bhikkhave, no ceva ceteti no ca pakappeti no ca anuseti, ārammaṇametaṃ na hoti viññāṇassa ṭhitiyā. ",
  "sn12.40:3.2": "Ārammaṇe asati patiṭṭhā viññāṇassa na hoti. ",
  "sn12.40:3.3": "Tadappatiṭṭhite viññāṇe avirūḷhe nati na hoti. ",
  "sn12.40:3.4": "Natiyā asati āgatigati na hoti. ",
  "sn12.40:3.5": "Āgatigatiyā asati cutūpapāto na hoti. ",
  "sn12.40:3.6": "Cutūpapāte asati āyatiṃ jāti jarāmaraṇaṃ sokaparidevadukkhadomanassupāyāsā nirujjhanti. ",
  "sn12.40:3.7": "Evametassa kevalassa dukkhakkhandhassa nirodho hotī”ti. ",
  "sn12.40:3.8": "Dasamaṃ. ",
  "sn12.40:3.9": "Kaḷārakhattiyavaggo catuttho. ",
  "sn12.40:4.1": "Bhūtamidaṃ kaḷārañca, ",
  "sn12.40:4.2": "duve ca ñāṇavatthūni; ",
  "sn12.40:4.3": "Avijjāpaccayā ca dve, ",
  "sn12.40:4.4": "natumhā cetanā tayoti. "
}