{
  "sn12.38:0.1": "Saṃyutta Nikāya 12 ",
  "sn12.38:0.2": "4. Kaḷārakhattiyavagga ",
  "sn12.38:0.3": "38. Cetanāsutta ",
  "sn12.38:1.1": "Sāvatthiyaṃ viharati. ",
  "sn12.38:1.2": "“Yañca, bhikkhave, ceteti yañca pakappeti yañca anuseti, ārammaṇametaṃ hoti viññāṇassa ṭhitiyā. ",
  "sn12.38:1.3": "Ārammaṇe sati patiṭṭhā viññāṇassa hoti. ",
  "sn12.38:1.4": "Tasmiṃ patiṭṭhite viññāṇe virūḷhe āyatiṃ punabbhavābhinibbatti hoti. ",
  "sn12.38:1.5": "Āyatiṃ punabbhavābhinibbattiyā sati āyatiṃ jāti jarāmaraṇaṃ sokaparidevadukkhadomanassupāyāsā sambhavanti. ",
  "sn12.38:1.6": "Evametassa kevalassa dukkhakkhandhassa samudayo hoti. ",
  "sn12.38:2.1": "No ce, bhikkhave, ceteti no ce pakappeti, atha ce anuseti, ārammaṇametaṃ hoti viññāṇassa ṭhitiyā. ",
  "sn12.38:2.2": "Ārammaṇe sati patiṭṭhā viññāṇassa hoti. ",
  "sn12.38:2.3": "Tasmiṃ patiṭṭhite viññāṇe virūḷhe āyatiṃ punabbhavābhinibbatti hoti. ",
  "sn12.38:2.4": "Āyatiṃ punabbhavābhinibbattiyā sati āyatiṃ jāti jarāmaraṇaṃ sokaparidevadukkhadomanassupāyāsā sambhavanti. ",
  "sn12.38:2.5": "Evametassa kevalassa dukkhakkhandhassa samudayo hoti. ",
  "sn12.38:3.1": "Yato ca kho, bhikkhave, no ceva ceteti no ca pakappeti no ca anuseti, ārammaṇametaṃ na hoti viññāṇassa ṭhitiyā. ",
  "sn12.38:3.2": "Ārammaṇe asati patiṭṭhā viññāṇassa na hoti. ",
  "sn12.38:3.3": "Tadappatiṭṭhite viññāṇe avirūḷhe āyatiṃ punabbhavābhinibbatti na hoti. ",
  "sn12.38:3.4": "Āyatiṃ punabbhavābhinibbattiyā asati āyatiṃ jāti jarāmaraṇaṃ sokaparidevadukkhadomanassupāyāsā nirujjhanti. ",
  "sn12.38:3.5": "Evametassa kevalassa dukkhakkhandhassa nirodho hotī”ti. ",
  "sn12.38:3.6": "Aṭṭhamaṃ. "
}