{
  "sn12.24:0.1": "Saṃyutta Nikāya 12 ",
  "sn12.24:0.2": "3. Dasabalavagga ",
  "sn12.24:0.3": "24. Aññatitthiyasutta ",
  "sn12.24:1.1": "Rājagahe viharati veḷuvane. ",
  "sn12.24:1.2": "Atha kho āyasmā sāriputto pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. ",
  "sn12.24:1.3": "Atha kho āyasmato sāriputtassa etadahosi: ",
  "sn12.24:1.4": "“atippago kho tāva rājagahe piṇḍāya carituṃ. ",
  "sn12.24:1.5": "Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan”ti. ",
  "sn12.24:2.1": "Atha kho āyasmā sāriputto yena aññatitthiyānaṃ paribbājakānaṃ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṃ sammodi. ",
  "sn12.24:2.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho āyasmantaṃ sāriputtaṃ te aññatitthiyā paribbājakā etadavocuṃ: ",
  "sn12.24:3.1": "“Santāvuso sāriputta, eke samaṇabrāhmaṇā kammavādā sayaṃkataṃ dukkhaṃ paññapenti. ",
  "sn12.24:3.2": "Santi panāvuso sāriputta, eke samaṇabrāhmaṇā kammavādā paraṃkataṃ dukkhaṃ paññapenti. ",
  "sn12.24:3.3": "Santāvuso sāriputta, eke samaṇabrāhmaṇā kammavādā sayaṃkatañca paraṃkatañca dukkhaṃ paññapenti. ",
  "sn12.24:3.4": "Santi panāvuso sāriputta, eke samaṇabrāhmaṇā kammavādā asayaṃkāraṃ aparaṅkāraṃ adhiccasamuppannaṃ dukkhaṃ paññapenti. ",
  "sn12.24:3.5": "Idha, panāvuso sāriputta, samaṇo gotamo kiṃvādī kimakkhāyī? ",
  "sn12.24:3.6": "Kathaṃ byākaramānā ca mayaṃ vuttavādino ceva samaṇassa gotamassa assāma, na ca samaṇaṃ gotamaṃ abhūtena abbhācikkheyyāma, dhammassa cānudhammaṃ byākareyyāma, na ca koci sahadhammiko vādānupāto gārayhaṃ ṭhānaṃ āgaccheyyā”ti? ",
  "sn12.24:4.1": "“Paṭiccasamuppannaṃ kho, āvuso, dukkhaṃ vuttaṃ bhagavatā. ",
  "sn12.24:4.2": "Kiṃ paṭicca? ",
  "sn12.24:4.3": "Phassaṃ paṭicca. ",
  "sn12.24:4.4": "Iti vadaṃ vuttavādī ceva bhagavato assa, na ca bhagavantaṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānupāto gārayhaṃ ṭhānaṃ āgaccheyya. ",
  "sn12.24:5.1": "Tatrāvuso, ye te samaṇabrāhmaṇā kammavādā sayaṅkataṃ dukkhaṃ paññapenti tadapi phassapaccayā. ",
  "sn12.24:5.2": "Yepi te samaṇabrāhmaṇā kammavādā paraṅkataṃ dukkhaṃ paññapenti tadapi phassapaccayā. ",
  "sn12.24:5.3": "Yepi te samaṇabrāhmaṇā kammavādā sayaṅkatañca paraṅkatañca dukkhaṃ paññapenti tadapi phassapaccayā. ",
  "sn12.24:5.4": "Yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti tadapi phassapaccayā. ",
  "sn12.24:6.1": "Tatrāvuso, ye te samaṇabrāhmaṇā kammavādā sayaṅkataṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:6.2": "Yepi te samaṇabrāhmaṇā kammavādā paraṅkataṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:6.3": "Yepi te samaṇabrāhmaṇā kammavādā sayaṅkatañca paraṅkatañca dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:6.4": "Yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjatī”ti. ",
  "sn12.24:7.1": "Assosi kho āyasmā ānando āyasmato sāriputtassa tehi aññatitthiyehi paribbājakehi saddhiṃ imaṃ kathāsallāpaṃ. ",
  "sn12.24:7.2": "Atha kho āyasmā ānando rājagahe piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. ",
  "sn12.24:7.3": "Ekamantaṃ nisinno kho āyasmā ānando yāvatako āyasmato sāriputtassa tehi aññatitthiyehi paribbājakehi saddhiṃ ahosi kathāsallāpo taṃ sabbaṃ bhagavato ārocesi. ",
  "sn12.24:8.1": "“Sādhu sādhu, ānanda, yathā taṃ sāriputto sammā byākaramāno byākareyya. ",
  "sn12.24:8.2": "Paṭiccasamuppannaṃ kho, ānanda, dukkhaṃ vuttaṃ mayā. ",
  "sn12.24:8.3": "Kiṃ paṭicca? ",
  "sn12.24:8.4": "Phassaṃ paṭicca. ",
  "sn12.24:8.5": "Iti vadaṃ vuttavādī ceva me assa, na ca maṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānupāto gārayhaṃ ṭhānaṃ āgaccheyya. ",
  "sn12.24:9.1": "Tatrānanda, ye te samaṇabrāhmaṇā kammavādā sayaṅkataṃ dukkhaṃ paññapenti tadapi phassapaccayā. ",
  "sn12.24:9.2": "Yepi te …pe… ",
  "sn12.24:9.3": "yepi te …pe… ",
  "sn12.24:9.4": "yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti tadapi phassapaccayā. ",
  "sn12.24:10.1": "Tatrānanda, yepi te samaṇabrāhmaṇā kammavādā sayaṅkataṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:10.2": "Yepi te …pe… ",
  "sn12.24:10.3": "yepi te …pe… ",
  "sn12.24:10.4": "yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:11.1": "Ekamidāhaṃ, ānanda, samayaṃ idheva rājagahe viharāmi veḷuvane kalandakanivāpe. ",
  "sn12.24:11.2": "Atha khvāhaṃ, ānanda, pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ. ",
  "sn12.24:11.3": "Tassa mayhaṃ, ānanda, etadahosi: ",
  "sn12.24:11.4": "‘atippago kho tāva rājagahe piṇḍāya carituṃ. ",
  "sn12.24:11.5": "Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan’ti. ",
  "sn12.24:12.1": "Atha khvāhaṃ, ānanda, yena aññatitthiyānaṃ paribbājakānaṃ ārāmo tenupasaṅkamiṃ; upasaṅkamitvā tehi aññatitthiyehi paribbājakehi saddhiṃ sammodiṃ. ",
  "sn12.24:12.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinnaṃ kho maṃ, ānanda, te aññatitthiyā paribbājakā etadavocuṃ: ",
  "sn12.24:13.1": "‘Santāvuso gotama, eke samaṇabrāhmaṇā kammavādā sayaṅkataṃ dukkhaṃ paññapenti. ",
  "sn12.24:13.2": "Santi panāvuso gotama, eke samaṇabrāhmaṇā kammavādā paraṅkataṃ dukkhaṃ paññapenti. ",
  "sn12.24:13.3": "Santāvuso gotama, eke samaṇabrāhmaṇā kammavādā sayaṅkatañca paraṅkatañca dukkhaṃ paññapenti. ",
  "sn12.24:13.4": "Santi panāvuso gotama, eke samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti. ",
  "sn12.24:13.5": "Idha no āyasmā gotamo kiṃvādī kimakkhāyī? ",
  "sn12.24:13.6": "Kathaṃ byākaramānā ca mayaṃ vuttavādino ceva āyasmato gotamassa assāma, na ca āyasmantaṃ gotamaṃ abhūtena abbhācikkheyyāma, dhammassa cānudhammaṃ byākareyyāma, na ca koci sahadhammiko vādānupāto gārayhaṃ ṭhānaṃ āgaccheyyā’ti? ",
  "sn12.24:14.1": "Evaṃ vuttāhaṃ, ānanda, te aññatitthiye paribbājake etadavocaṃ: ",
  "sn12.24:14.2": "‘paṭiccasamuppannaṃ kho, āvuso, dukkhaṃ vuttaṃ mayā. ",
  "sn12.24:14.3": "Kiṃ paṭicca? ",
  "sn12.24:14.4": "Phassaṃ paṭicca. ",
  "sn12.24:14.5": "Iti vadaṃ vuttavādī ceva me assa, na ca maṃ abhūtena abbhācikkheyya, dhammassa cānudhammaṃ byākareyya, na ca koci sahadhammiko vādānupāto gārayhaṃ ṭhānaṃ āgaccheyyāti. ",
  "sn12.24:15.1": "Tatrāvuso, ye te samaṇabrāhmaṇā kammavādā sayaṅkataṃ dukkhaṃ paññapenti tadapi phassapaccayā. ",
  "sn12.24:15.2": "Yepi te …pe… ",
  "sn12.24:15.3": "yepi te …pe… ",
  "sn12.24:15.4": "yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti tadapi phassapaccayā. ",
  "sn12.24:16.1": "Tatrāvuso, ye te samaṇabrāhmaṇā kammavādā sayaṅkataṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjati. ",
  "sn12.24:16.2": "Yepi te …pe… ",
  "sn12.24:16.3": "yepi te …pe… ",
  "sn12.24:16.4": "yepi te samaṇabrāhmaṇā kammavādā asayaṅkāraṃ aparaṅkāraṃ adhiccasamuppannaṃ dukkhaṃ paññapenti, te vata aññatra phassā paṭisaṃvedissantīti netaṃ ṭhānaṃ vijjatī’”ti. ",
  "sn12.24:17.1": "“Acchariyaṃ bhante, abbhutaṃ bhante. ",
  "sn12.24:17.2": "Yatra hi nāma ekena padena sabbo attho vutto bhavissati. ",
  "sn12.24:17.3": "Siyā nu kho, bhante, esevattho vitthārena vuccamāno gambhīro ceva assa gambhīrāvabhāso cā”ti? ",
  "sn12.24:18.1": "“Tena hānanda, taññevettha paṭibhātū”ti. ",
  "sn12.24:18.2": "“Sace maṃ, bhante, evaṃ puccheyyuṃ: ",
  "sn12.24:18.3": "‘jarāmaraṇaṃ, āvuso ānanda, kiṃnidānaṃ kiṃsamudayaṃ kiṃjātikaṃ kiṃpabhavan’ti? ",
  "sn12.24:18.4": "Evaṃ puṭṭhohaṃ, bhante, evaṃ byākareyyaṃ: ",
  "sn12.24:18.5": "‘jarāmaraṇaṃ kho, āvuso, jātinidānaṃ jātisamudayaṃ jātijātikaṃ jātipabhavan’ti. ",
  "sn12.24:18.6": "Evaṃ puṭṭhohaṃ, bhante, evaṃ byākareyyaṃ. ",
  "sn12.24:19.1": "Sace maṃ, bhante, evaṃ puccheyyuṃ: ",
  "sn12.24:19.2": "‘jāti panāvuso ānanda, kiṃnidānā kiṃsamudayā kiṃjātikā kiṃpabhavā’ti? ",
  "sn12.24:19.3": "Evaṃ puṭṭhohaṃ, bhante, evaṃ byākareyyaṃ: ",
  "sn12.24:19.4": "‘jāti kho, āvuso, bhavanidānā bhavasamudayā bhavajātikā bhavappabhavā’ti. ",
  "sn12.24:19.5": "Evaṃ puṭṭhohaṃ, bhante, evaṃ byākareyyaṃ. ",
  "sn12.24:20.1": "Sace maṃ, bhante, evaṃ puccheyyuṃ: ",
  "sn12.24:20.2": "‘bhavo panāvuso ānanda, kiṃnidāno kiṃsamudayo kiṃjātiko kiṃpabhavo’ti? ",
  "sn12.24:20.3": "Evaṃ puṭṭhohaṃ, bhante, evaṃ byākareyyaṃ: ",
  "sn12.24:20.4": "‘bhavo kho, āvuso, upādānanidāno upādānasamudayo upādānajātiko upādānappabhavo’ti. ",
  "sn12.24:20.5": "Evaṃ puṭṭhohaṃ, bhante, evaṃ byākareyyaṃ. ",
  "sn12.24:21.1": "Sace maṃ, bhante, evaṃ puccheyyuṃ—",
  "sn12.24:21.2": "upādānaṃ panāvuso …pe… ",
  "sn12.24:21.3": "taṇhā panāvuso …pe… ",
  "sn12.24:21.4": "vedanā panāvuso …pe… ",
  "sn12.24:21.5": "sace maṃ, bhante, evaṃ puccheyyuṃ: ",
  "sn12.24:21.6": "‘phasso panāvuso ānanda, kiṃnidāno kiṃsamudayo kiṃjātiko kiṃpabhavo’ti? ",
  "sn12.24:21.7": "Evaṃ puṭṭhohaṃ, bhante, evaṃ byākareyyaṃ: ",
  "sn12.24:21.8": "‘phasso kho, āvuso, saḷāyatananidāno saḷāyatanasamudayo saḷāyatanajātiko saḷāyatanappabhavo’ti. ",
  "sn12.24:21.9": "‘Channaṃ tveva, āvuso, phassāyatanānaṃ asesavirāganirodhā phassanirodho; ",
  "sn12.24:21.10": "phassanirodhā vedanānirodho; ",
  "sn12.24:21.11": "vedanānirodhā taṇhānirodho; ",
  "sn12.24:21.12": "taṇhānirodhā upādānanirodho; ",
  "sn12.24:21.13": "upādānanirodhā bhavanirodho; ",
  "sn12.24:21.14": "bhavanirodhā jātinirodho; ",
  "sn12.24:21.15": "jātinirodhā jarāmaraṇaṃ sokaparidevadukkhadomanassupāyāsā nirujjhanti. ",
  "sn12.24:21.16": "Evametassa kevalassa dukkhakkhandhassa nirodho hotī’ti. ",
  "sn12.24:21.17": "Evaṃ puṭṭhohaṃ, bhante, evaṃ byākareyyan”ti. ",
  "sn12.24:21.18": "Catutthaṃ. "
}