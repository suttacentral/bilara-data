{
  "sn56.24:0.1": "Saṃyutta Nikāya 56 ",
  "sn56.24:0.2": "3. Koṭigāmavagga ",
  "sn56.24:0.3": "24. Arahantasutta ",
  "sn56.24:1.1": "Sāvatthinidānaṃ. ",
  "sn56.24:1.2": "“Ye hi keci, bhikkhave, atītamaddhānaṃ arahanto sammāsambuddhā yathābhūtaṃ abhisambujjhiṃsu, sabbe te cattāri ariyasaccāni yathābhūtaṃ abhisambujjhiṃsu. ",
  "sn56.24:1.3": "Ye hi keci, bhikkhave, anāgatamaddhānaṃ arahanto sammāsambuddhā yathābhūtaṃ abhisambujjhissanti, sabbe te cattāri ariyasaccāni yathābhūtaṃ abhisambujjhissanti. ",
  "sn56.24:1.4": "Ye hi keci, bhikkhave, etarahi arahanto sammāsambuddhā yathābhūtaṃ abhisambujjhanti, sabbe te cattāri ariyasaccāni yathābhūtaṃ abhisambujjhanti. ",
  "sn56.24:2.1": "Katamāni cattāri? ",
  "sn56.24:2.2": "Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ. ",
  "sn56.24:2.3": "Ye hi, keci, bhikkhave, atītamaddhānaṃ arahanto sammāsambuddhā yathābhūtaṃ abhisambujjhiṃsu …pe… ",
  "sn56.24:2.4": "abhisambujjhissanti … ",
  "sn56.24:2.5": "abhisambujjhanti, sabbe te imāni cattāri ariyasaccāni yathābhūtaṃ abhisambujjhanti. ",
  "sn56.24:3.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.24:3.2": "Catutthaṃ. "
}