{
  "sn56.29:0.1": "Saṃyutta Nikāya 56 ",
  "sn56.29:0.2": "3. Koṭigāmavagga ",
  "sn56.29:0.3": "29. Pariññeyyasutta ",
  "sn56.29:1.1": "“Cattārimāni, bhikkhave, ariyasaccāni. ",
  "sn56.29:1.2": "Katamāni cattāri? ",
  "sn56.29:1.3": "Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ—",
  "sn56.29:1.4": "imāni kho, bhikkhave, cattāri ariyasaccāni. ",
  "sn56.29:1.5": "Imesaṃ kho, bhikkhave, catunnaṃ ariyasaccānaṃ atthi ariyasaccaṃ pariññeyyaṃ, atthi ariyasaccaṃ pahātabbaṃ, atthi ariyasaccaṃ sacchikātabbaṃ, atthi ariyasaccaṃ bhāvetabbaṃ. ",
  "sn56.29:2.1": "Katamañca, bhikkhave, ariyasaccaṃ pariññeyyaṃ? ",
  "sn56.29:2.2": "Dukkhaṃ, bhikkhave, ariyasaccaṃ pariññeyyaṃ, dukkhasamudayaṃ ariyasaccaṃ pahātabbaṃ, dukkhanirodhaṃ ariyasaccaṃ sacchikātabbaṃ, dukkhanirodhagāminī paṭipadā ariyasaccaṃ bhāvetabbaṃ. ",
  "sn56.29:3.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.29:3.2": "Navamaṃ. "
}