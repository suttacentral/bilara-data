{
  "sn56.39:0.1": "Saṃyutta Nikāya 56 ",
  "sn56.39:0.2": "4. Sīsapāvanavagga ",
  "sn56.39:0.3": "39. Indakhīlasutta ",
  "sn56.39:1.1": "“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti …pe… ",
  "sn56.39:1.2": "‘ayaṃ dukkhanirodhagāminī paṭipadā’ti yathābhūtaṃ nappajānanti, te aññassa samaṇassa vā brāhmaṇassa vā mukhaṃ ullokenti: ",
  "sn56.39:1.3": "‘ayaṃ nūna bhavaṃ jānaṃ jānāti, passaṃ passatī’ti. ",
  "sn56.39:2.1": "Seyyathāpi, bhikkhave, tūlapicu vā kappāsapicu vā lahuko vātūpādāno same bhūmibhāge nikkhitto. ",
  "sn56.39:2.2": "Tamenaṃ puratthimo vāto pacchimena saṃhareyya, pacchimo vāto puratthimena saṃhareyya, uttaro vāto dakkhiṇena saṃhareyya, dakkhiṇo vāto uttarena saṃhareyya. ",
  "sn56.39:2.3": "Taṃ kissa hetu? ",
  "sn56.39:2.4": "Lahukattā, bhikkhave, kappāsapicuno. ",
  "sn56.39:2.5": "Evameva kho, bhikkhave, ye hi keci samaṇā vā brāhmaṇā vā ‘idaṃ dukkhan’ti yathābhūtaṃ nappajānanti …pe… ",
  "sn56.39:2.6": "‘ayaṃ dukkhanirodhagāminī paṭipadā’ti yathābhūtaṃ nappajānanti, te aññassa samaṇassa vā brāhmaṇassa vā mukhaṃ ullokenti: ",
  "sn56.39:2.7": "‘ayaṃ nūna bhavaṃ jānaṃ jānāti, passaṃ passatī’ti. ",
  "sn56.39:2.8": "Taṃ kissa hetu? ",
  "sn56.39:2.9": "Adiṭṭhattā, bhikkhave, catunnaṃ ariyasaccānaṃ. ",
  "sn56.39:3.1": "Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti …pe… ",
  "sn56.39:3.2": "‘ayaṃ dukkhanirodhagāminī paṭipadā’ti yathābhūtaṃ pajānanti, te na aññassa samaṇassa vā brāhmaṇassa vā mukhaṃ ullokenti: ",
  "sn56.39:3.3": "‘ayaṃ nūna bhavaṃ jānaṃ jānāti, passaṃ passatī’ti. ",
  "sn56.39:4.1": "Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī. ",
  "sn56.39:4.2": "Puratthimāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya; pacchimāya cepi disāya …pe… uttarāya cepi disāya …pe… dakkhiṇāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya. ",
  "sn56.39:4.3": "Taṃ kissa hetu? ",
  "sn56.39:4.4": "Gambhīrattā, bhikkhave, nemassa sunikhātattā indakhīlassa. ",
  "sn56.39:4.5": "Evameva kho, bhikkhave, ye ca kho keci samaṇā vā brāhmaṇā vā ‘idaṃ dukkhan’ti yathābhūtaṃ pajānanti …pe… ",
  "sn56.39:4.6": "ayaṃ dukkhanirodhagāminī paṭipadā’ti yathābhūtaṃ pajānanti, te na aññassa samaṇassa vā brāhmaṇassa vā mukhaṃ ullokenti: ",
  "sn56.39:4.7": "‘ayaṃ nūna bhavaṃ jānaṃ jānāti, passaṃ passatī’ti. ",
  "sn56.39:4.8": "Taṃ kissa hetu? ",
  "sn56.39:4.9": "Sudiṭṭhattā, bhikkhave, catunnaṃ ariyasaccānaṃ. ",
  "sn56.39:4.10": "Katamesaṃ catunnaṃ? ",
  "sn56.39:4.11": "Dukkhassa ariyasaccassa …pe… dukkhanirodhagāminiyā paṭipadāya ariyasaccassa. ",
  "sn56.39:5.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.39:5.2": "Navamaṃ. "
}