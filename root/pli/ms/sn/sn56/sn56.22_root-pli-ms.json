{
  "sn56.22:0.1": "Saṃyutta Nikāya 56 ",
  "sn56.22:0.2": "3. Koṭigāmavagga ",
  "sn56.22:0.3": "22. Dutiyakoṭigāmasutta ",
  "sn56.22:1.1": "“Ye hi keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ nappajānanti, ‘ayaṃ dukkhasamudayo’ti yathābhūtaṃ nappajānanti, ‘ayaṃ dukkhanirodho’ti yathābhūtaṃ nappajānanti, ‘ayaṃ dukkhanirodhagāminī paṭipadā’ti yathābhūtaṃ nappajānanti, ",
  "sn56.22:1.2": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti. ",
  "sn56.22:2.1": "Ye ca kho keci, bhikkhave, samaṇā vā brāhmaṇā vā ‘idaṃ dukkhan’ti yathābhūtaṃ pajānanti, ‘ayaṃ dukkhasamudayo’ti yathābhūtaṃ pajānanti, ‘ayaṃ dukkhanirodho’ti yathābhūtaṃ pajānanti, ‘ayaṃ dukkhanirodhagāminī paṭipadā’ti yathābhūtaṃ pajānanti, ",
  "sn56.22:2.2": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti. ",
  "sn56.22:3.1": "Idamavoca bhagavā. ",
  "sn56.22:3.2": "Idaṃ vatvāna sugato athāparaṃ etadavoca satthā: ",
  "sn56.22:4.1": "“Ye dukkhaṃ nappajānanti, ",
  "sn56.22:4.2": "atho dukkhassa sambhavaṃ; ",
  "sn56.22:4.3": "Yattha ca sabbaso dukkhaṃ, ",
  "sn56.22:4.4": "asesaṃ uparujjhati. ",
  "sn56.22:5.1": "Tañca maggaṃ na jānanti, ",
  "sn56.22:5.2": "Dukkhūpasamagāminaṃ; ",
  "sn56.22:5.3": "Cetovimuttihīnā te, ",
  "sn56.22:5.4": "Atho paññāvimuttiyā; ",
  "sn56.22:5.5": "Abhabbā te antakiriyāya, ",
  "sn56.22:5.6": "Te ve jātijarūpagā. ",
  "sn56.22:6.1": "Ye ca dukkhaṃ pajānanti, ",
  "sn56.22:6.2": "atho dukkhassa sambhavaṃ; ",
  "sn56.22:6.3": "Yattha ca sabbaso dukkhaṃ, ",
  "sn56.22:6.4": "asesaṃ uparujjhati. ",
  "sn56.22:7.1": "Tañca maggaṃ pajānanti, ",
  "sn56.22:7.2": "dukkhūpasamagāminaṃ; ",
  "sn56.22:7.3": "Cetovimuttisampannā, ",
  "sn56.22:7.4": "atho paññāvimuttiyā; ",
  "sn56.22:7.5": "Bhabbā te antakiriyāya, ",
  "sn56.22:7.6": "na te jātijarūpagā”ti. ",
  "sn56.22:7.7": "Dutiyaṃ. "
}