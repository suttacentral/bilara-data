{
  "sn56.31:0.1": "Saṃyutta Nikāya 56 ",
  "sn56.31:0.2": "4. Sīsapāvanavagga ",
  "sn56.31:0.3": "31. Sīsapāvanasutta ",
  "sn56.31:1.1": "Ekaṃ samayaṃ bhagavā kosambiyaṃ viharati sīsapāvane. ",
  "sn56.31:1.2": "Atha kho bhagavā parittāni sīsapāpaṇṇāni pāṇinā gahetvā bhikkhū āmantesi: ",
  "sn56.31:1.3": "“Taṃ kiṃ maññatha, bhikkhave, ",
  "sn56.31:1.4": "katamaṃ nu kho bahutaraṃ—",
  "sn56.31:1.5": "yāni vā mayā parittāni sīsapāpaṇṇāni pāṇinā gahitāni yadidaṃ upari sīsapāvane”ti? ",
  "sn56.31:1.6": "“Appamattakāni, bhante, bhagavatā parittāni sīsapāpaṇṇāni pāṇinā gahitāni; ",
  "sn56.31:1.7": "atha kho etāneva bahutarāni yadidaṃ upari sīsapāvane”ti. ",
  "sn56.31:1.8": "“Evameva kho, bhikkhave, etadeva bahutaraṃ yaṃ vo mayā abhiññāya anakkhātaṃ. ",
  "sn56.31:1.9": "Kasmā cetaṃ, bhikkhave, mayā anakkhātaṃ? ",
  "sn56.31:1.10": "Na hetaṃ, bhikkhave, atthasaṃhitaṃ nādibrahmacariyakaṃ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati; ",
  "sn56.31:1.11": "tasmā taṃ mayā anakkhātaṃ. ",
  "sn56.31:2.1": "Kiñca, bhikkhave, mayā akkhātaṃ? ",
  "sn56.31:2.2": "‘Idaṃ dukkhan’ti, bhikkhave, mayā akkhātaṃ, ‘ayaṃ dukkhasamudayo’ti mayā akkhātaṃ, ‘ayaṃ dukkhanirodho’ti mayā akkhātaṃ, ‘ayaṃ dukkhanirodhagāminī paṭipadā’ti mayā akkhātaṃ. ",
  "sn56.31:3.1": "Kasmā cetaṃ, bhikkhave, mayā akkhātaṃ? ",
  "sn56.31:3.2": "Etañhi, bhikkhave, atthasaṃhitaṃ etaṃ ādibrahmacariyakaṃ etaṃ nibbidāya virāgāya nirodhāya upasamāya abhiññāya sambodhāya nibbānāya saṃvattati; ",
  "sn56.31:3.3": "tasmā taṃ mayā akkhātaṃ. ",
  "sn56.31:4.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.31:4.2": "Paṭhamaṃ. "
}