{
  "sn56.7:0.1": "Saṃyutta Nikāya 56 ",
  "sn56.7:0.2": "1. Samādhivagga ",
  "sn56.7:0.3": "7. Vitakkasutta ",
  "sn56.7:1.1": "“Mā, bhikkhave, pāpake akusale vitakke vitakkeyyātha, seyyathidaṃ—",
  "sn56.7:1.2": "kāmavitakkaṃ, byāpādavitakkaṃ, vihiṃsāvitakkaṃ. ",
  "sn56.7:1.3": "Taṃ kissa hetu? ",
  "sn56.7:1.4": "Nete, bhikkhave, vitakkā atthasaṃhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti. ",
  "sn56.7:2.1": "Vitakkentā ca kho tumhe, bhikkhave, ‘idaṃ dukkhan’ti vitakkeyyātha, ‘ayaṃ dukkhasamudayo’ti vitakkeyyātha, ‘ayaṃ dukkhanirodho’ti vitakkeyyātha, ‘ayaṃ dukkhanirodhagāminī paṭipadā’ti vitakkeyyātha. ",
  "sn56.7:2.2": "Taṃ kissa hetu? ",
  "sn56.7:2.3": "Ete, bhikkhave, vitakkā atthasaṃhitā ete ādibrahmacariyakā ete nibbidāya virāgāya nirodhāya upasamāya abhiññāya sambodhāya nibbānāya saṃvattanti. ",
  "sn56.7:3.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.7:3.2": "Sattamaṃ. "
}