{
  "sn56.8:0.1": "Saṃyutta Nikāya 56 ",
  "sn56.8:0.2": "1. Samādhivagga ",
  "sn56.8:0.3": "8. Cintasutta ",
  "sn56.8:1.1": "“Mā, bhikkhave, pāpakaṃ akusalaṃ cittaṃ cinteyyātha: ",
  "sn56.8:1.2": "‘sassato loko’ti vā ‘asassato loko’ti vā, ‘antavā loko’ti vā ‘anantavā loko’ti vā, ‘taṃ jīvaṃ taṃ sarīran’ti vā ‘aññaṃ jīvaṃ aññaṃ sarīran’ti vā, ‘hoti tathāgato paraṃ maraṇā’ti vā ‘na hoti tathāgato paraṃ maraṇā’ti vā, ‘hoti ca na ca hoti tathāgato paraṃ maraṇā’ti vā, ‘neva hoti na na hoti tathāgato paraṃ maraṇā’ti vā. ",
  "sn56.8:1.3": "Taṃ kissa hetu? ",
  "sn56.8:1.4": "Nesā, bhikkhave, cintā atthasaṃhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattati. ",
  "sn56.8:2.1": "Cintentā ca kho tumhe, bhikkhave, ‘idaṃ dukkhan’ti cinteyyātha, ‘ayaṃ dukkhasamudayo’ti cinteyyātha, ‘ayaṃ dukkhanirodho’ti cinteyyātha, ‘ayaṃ dukkhanirodhagāminī paṭipadā’ti cinteyyātha. ",
  "sn56.8:2.2": "Taṃ kissa hetu? ",
  "sn56.8:2.3": "Esā, bhikkhave, cintā atthasaṃhitā, esā ādibrahmacariyakā, esā nibbidāya virāgāya nirodhāya upasamāya abhiññāya sambodhāya nibbānāya saṃvattati. ",
  "sn56.8:3.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.8:3.2": "Aṭṭhamaṃ. "
}