{
  "sn56.38:0.1": "Saṃyutta Nikāya 56 ",
  "sn56.38:0.2": "4. Sīsapāvanavagga ",
  "sn56.38:0.3": "38. Dutiyasūriyasutta ",
  "sn56.38:1.1": "“Yāvakīvañca, bhikkhave, candimasūriyā loke nuppajjanti, neva tāva mahato ālokassa pātubhāvo hoti mahato obhāsassa. ",
  "sn56.38:1.2": "Andhatamaṃ tadā hoti andhakāratimisā. ",
  "sn56.38:1.3": "Neva tāva rattindivā paññāyanti, na māsaddhamāsā paññāyanti, na utusaṃvaccharā paññāyanti. ",
  "sn56.38:2.1": "Yato ca kho, bhikkhave, candimasūriyā loke uppajjanti, atha mahato ālokassa pātubhāvo hoti mahato obhāsassa. ",
  "sn56.38:2.2": "Neva andhakāratamaṃ tadā hoti na andhakāratimisā. ",
  "sn56.38:2.3": "Atha rattindivā paññāyanti, māsaddhamāsā paññāyanti, utusaṃvaccharā paññāyanti. ",
  "sn56.38:2.4": "Evameva kho, bhikkhave, yāvakīvañca tathāgato loke nuppajjati arahaṃ sammāsambuddho, neva tāva mahato ālokassa pātubhāvo hoti mahato obhāsassa. ",
  "sn56.38:2.5": "Andhatamaṃ tadā hoti andhakāratimisā. ",
  "sn56.38:2.6": "Neva tāva catunnaṃ ariyasaccānaṃ ācikkhaṇā hoti desanā paññāpanā paṭṭhapanā vivaraṇā vibhajanā uttānīkammaṃ. ",
  "sn56.38:3.1": "Yato ca kho, bhikkhave, tathāgato loke uppajjati arahaṃ sammāsambuddho, atha mahato ālokassa pātubhāvo hoti mahato obhāsassa. ",
  "sn56.38:3.2": "Neva andhatamaṃ tadā hoti na andhakāratimisā. ",
  "sn56.38:3.3": "Atha kho catunnaṃ ariyasaccānaṃ ācikkhaṇā hoti desanā paññāpanā paṭṭhapanā vivaraṇā vibhajanā uttānīkammaṃ. ",
  "sn56.38:3.4": "Katamesaṃ catunnaṃ? ",
  "sn56.38:3.5": "Dukkhassa ariyasaccassa …pe… dukkhanirodhagāminiyā paṭipadāya ariyasaccassa. ",
  "sn56.38:4.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.38:4.2": "Aṭṭhamaṃ. "
}