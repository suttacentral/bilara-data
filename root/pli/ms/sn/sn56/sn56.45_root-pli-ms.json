{
  "sn56.45:0.1": "Saṃyutta Nikāya 56 ",
  "sn56.45:0.2": "5. Papātavagga ",
  "sn56.45:0.3": "45. Vālasutta ",
  "sn56.45:1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "sn56.45:1.2": "Atha kho āyasmā ānando pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi. ",
  "sn56.45:1.3": "Addasā kho āyasmā ānando sambahule licchavikumārake santhāgāre upāsanaṃ karonte, dūratova sukhumena tāḷacchiggaḷena asanaṃ atipātente, poṅkhānupoṅkhaṃ avirādhitaṃ. ",
  "sn56.45:1.4": "Disvānassa etadahosi: ",
  "sn56.45:1.5": "“sikkhitā vatime licchavikumārakā, susikkhitā vatime licchavikumārakā; ",
  "sn56.45:1.6": "yatra hi nāma dūratova sukhumena tāḷacchiggaḷena asanaṃ atipātessanti poṅkhānupoṅkhaṃ avirādhitan”ti. ",
  "sn56.45:2.1": "Atha kho āyasmā ānando vesāliṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn56.45:2.2": "“idhāhaṃ, bhante, pubbaṇhasamayaṃ nivāsetvā pattacīvaramādāya vesāliṃ piṇḍāya pāvisiṃ. ",
  "sn56.45:2.3": "Addasaṃ khvāhaṃ, bhante, sambahule licchavikumārake santhāgāre upāsanaṃ karonte dūratova sukhumena tāḷacchiggaḷena asanaṃ atipātente poṅkhānupoṅkhaṃ avirādhitaṃ. ",
  "sn56.45:2.4": "Disvāna me etadahosi: ",
  "sn56.45:2.5": "‘sikkhitā vatime licchavikumārakā, susikkhitā vatime licchavikumārakā; ",
  "sn56.45:2.6": "yatra hi nāma dūratova sukhumena tāḷacchiggaḷena asanaṃ atipātessanti poṅkhānupoṅkhaṃ avirādhitan’”ti. ",
  "sn56.45:3.1": "“Taṃ kiṃ maññasi, ānanda, ",
  "sn56.45:3.2": "katamaṃ nu kho dukkarataraṃ vā durabhisambhavataraṃ vā—",
  "sn56.45:3.3": "yo dūratova sukhumena tāḷacchiggaḷena asanaṃ atipāteyya poṅkhānupoṅkhaṃ avirādhitaṃ, yo vā sattadhā bhinnassa vālassa koṭiyā koṭiṃ paṭivijjheyyā”ti? ",
  "sn56.45:3.4": "“Etadeva, bhante, dukkaratarañceva durabhisambhavatarañca yo vā sattadhā bhinnassa vālassa koṭiyā koṭiṃ paṭivijjheyyā”ti. ",
  "sn56.45:3.5": "“Atha kho, ānanda, duppaṭivijjhataraṃ paṭivijjhanti, ye ‘idaṃ dukkhan’ti yathābhūtaṃ paṭivijjhanti …pe… ‘ayaṃ dukkhanirodhagāminī paṭipadā’ti yathābhūtaṃ paṭivijjhanti. ",
  "sn56.45:4.1": "Tasmātihānanda, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.45:4.2": "Pañcamaṃ. "
}