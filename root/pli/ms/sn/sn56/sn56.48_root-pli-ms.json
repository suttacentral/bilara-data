{
  "sn56.48:0.1": "Saṃyutta Nikāya 56 ",
  "sn56.48:0.2": "5. Papātavagga ",
  "sn56.48:0.3": "48. Dutiyachiggaḷayugasutta ",
  "sn56.48:1.1": "“Seyyathāpi, bhikkhave, ayaṃ mahāpathavī ekodakā assa. ",
  "sn56.48:1.2": "Tatra puriso ekacchiggaḷaṃ yugaṃ pakkhipeyya. ",
  "sn56.48:1.3": "Tamenaṃ puratthimo vāto pacchimena saṃhareyya, pacchimo vāto puratthimena saṃhareyya, uttaro vāto dakkhiṇena saṃhareyya, dakkhiṇo vāto uttarena saṃhareyya. ",
  "sn56.48:1.4": "Tatrassa kāṇo kacchapo. So vassasatassa vassasatassa accayena sakiṃ sakiṃ ummujjeyya. ",
  "sn56.48:1.5": "Taṃ kiṃ maññatha, bhikkhave, ",
  "sn56.48:1.6": "api nu kho kāṇo kacchapo vassasatassa vassasatassa accayena sakiṃ sakiṃ ummujjanto amusmiṃ ekacchiggaḷe yuge gīvaṃ paveseyyā”ti? ",
  "sn56.48:1.7": "“Adhiccamidaṃ, bhante, yaṃ so kāṇo kacchapo vassasatassa vassasatassa accayena sakiṃ sakiṃ ummujjanto amusmiṃ ekacchiggaḷe yuge gīvaṃ paveseyyā”ti. ",
  "sn56.48:2.1": "“Evaṃ adhiccamidaṃ, bhikkhave, yaṃ manussattaṃ labhati. ",
  "sn56.48:2.2": "Evaṃ adhiccamidaṃ, bhikkhave, yaṃ tathāgato loke uppajjati arahaṃ sammāsambuddho. ",
  "sn56.48:2.3": "Evaṃ adhiccamidaṃ, bhikkhave, yaṃ tathāgatappavedito dhammavinayo loke dibbati. ",
  "sn56.48:2.4": "Tassidaṃ, bhikkhave, manussattaṃ laddhaṃ, tathāgato loke uppanno arahaṃ sammāsambuddho, tathāgatappavedito ca dhammavinayo loke dibbati. ",
  "sn56.48:3.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.48:3.2": "Aṭṭhamaṃ. "
}