{
  "sn56.102:0.1": "Saṃyutta Nikāya 56 ",
  "sn56.102:0.2": "11. Pañcagatipeyyālavagga ",
  "sn56.102:0.3": "102. Manussacutinirayasutta ",
  "sn56.102:1.1": "Atha kho bhagavā parittaṃ nakhasikhāyaṃ paṃsuṃ āropetvā bhikkhū āmantesi: ",
  "sn56.102:1.2": "“taṃ kiṃ maññatha, bhikkhave, katamaṃ nu kho bahutaraṃ—",
  "sn56.102:1.3": "yo vāyaṃ mayā paritto nakhasikhāyaṃ paṃsu āropito, ayaṃ vā mahāpathavī”ti? ",
  "sn56.102:1.4": "“Etadeva, bhante, bahutaraṃ, yadidaṃ—",
  "sn56.102:1.5": "mahāpathavī; ",
  "sn56.102:1.6": "appamattakāyaṃ bhagavatā paritto nakhasikhāyaṃ paṃsu āropito. ",
  "sn56.102:1.7": "Saṅkhampi na upeti, upanidhampi na upeti, kalabhāgampi na upeti mahāpathaviṃ upanidhāya bhagavatā paritto nakhasikhāyaṃ paṃsu āropito”ti. ",
  "sn56.102:1.8": "“Evameva kho, bhikkhave, appakā te sattā ye manussā cutā manussesu paccājāyanti; atha kho eteva bahutarā sattā ye manussā cutā niraye paccājāyanti …pe…. ",
  "sn56.102:1.9": "Paṭhamaṃ. "
}