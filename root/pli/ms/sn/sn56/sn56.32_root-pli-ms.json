{
  "sn56.32:0.1": "Saṃyutta Nikāya 56 ",
  "sn56.32:0.2": "4. Sīsapāvanavagga ",
  "sn56.32:0.3": "32. Khadirapattasutta ",
  "sn56.32:1.1": "“Yo, bhikkhave, evaṃ vadeyya: ",
  "sn56.32:1.2": "‘ahaṃ dukkhaṃ ariyasaccaṃ yathābhūtaṃ anabhisamecca, dukkhasamudayaṃ ariyasaccaṃ yathābhūtaṃ anabhisamecca, dukkhanirodhaṃ ariyasaccaṃ yathābhūtaṃ anabhisamecca, dukkhanirodhagāminiṃ paṭipadaṃ ariyasaccaṃ yathābhūtaṃ anabhisamecca sammā dukkhassantaṃ karissāmī’ti—",
  "sn56.32:1.3": "netaṃ ṭhānaṃ vijjati. ",
  "sn56.32:2.1": "Seyyathāpi, bhikkhave, yo evaṃ vadeyya: ",
  "sn56.32:2.2": "‘ahaṃ khadirapattānaṃ vā saralapattānaṃ vā āmalakapattānaṃ vā puṭaṃ karitvā udakaṃ vā tālapattaṃ vā āharissāmī’ti—",
  "sn56.32:2.3": "netaṃ ṭhānaṃ vijjati; ",
  "sn56.32:2.4": "evameva kho, bhikkhave, yo evaṃ vadeyya: ",
  "sn56.32:2.5": "‘ahaṃ dukkhaṃ ariyasaccaṃ yathābhūtaṃ anabhisamecca …pe… dukkhanirodhagāminiṃ paṭipadaṃ ariyasaccaṃ yathābhūtaṃ anabhisamecca sammā dukkhassantaṃ karissāmī’ti—",
  "sn56.32:2.6": "netaṃ ṭhānaṃ vijjati. ",
  "sn56.32:3.1": "Yo ca kho, bhikkhave, evaṃ vadeyya: ",
  "sn56.32:3.2": "‘ahaṃ dukkhaṃ ariyasaccaṃ yathābhūtaṃ abhisamecca, dukkhasamudayaṃ ariyasaccaṃ yathābhūtaṃ abhisamecca, dukkhanirodhaṃ ariyasaccaṃ yathābhūtaṃ abhisamecca, dukkhanirodhagāminiṃ paṭipadaṃ ariyasaccaṃ yathābhūtaṃ abhisamecca sammā dukkhassantaṃ karissāmī’ti—",
  "sn56.32:3.3": "ṭhānametaṃ vijjati. ",
  "sn56.32:4.1": "Seyyathāpi, bhikkhave, yo evaṃ vadeyya: ",
  "sn56.32:4.2": "‘ahaṃ padumapattānaṃ vā palāsapattānaṃ vā māluvapattānaṃ vā puṭaṃ karitvā udakaṃ vā tālapattaṃ vā āharissāmī’ti—",
  "sn56.32:4.3": "ṭhānametaṃ vijjati; ",
  "sn56.32:4.4": "evameva kho, bhikkhave, yo evaṃ vadeyya: ",
  "sn56.32:4.5": "‘ahaṃ dukkhaṃ ariyasaccaṃ yathābhūtaṃ abhisamecca …pe… dukkhanirodhagāminiṃ paṭipadaṃ ariyasaccaṃ yathābhūtaṃ abhisamecca sammā dukkhassantaṃ karissāmī’ti—",
  "sn56.32:4.6": "ṭhānametaṃ vijjati. ",
  "sn56.32:5.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.32:5.2": "Dutiyaṃ. "
}