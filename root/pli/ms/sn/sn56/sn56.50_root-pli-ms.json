{
  "sn56.50:0.1": "Saṃyutta Nikāya 56 ",
  "sn56.50:0.2": "5. Papātavagga ",
  "sn56.50:0.3": "50. Dutiyasinerupabbatarājasutta ",
  "sn56.50:1.1": "“Seyyathāpi, bhikkhave, sinerupabbatarājāyaṃ parikkhayaṃ pariyādānaṃ gaccheyya, ṭhapetvā satta muggamattiyo pāsāṇasakkharā. ",
  "sn56.50:1.2": "Taṃ kiṃ maññatha, bhikkhave, ",
  "sn56.50:1.3": "katamaṃ nu kho bahutaraṃ—yaṃ vā sinerussa pabbatarājassa parikkhīṇaṃ pariyādinnaṃ, yā vā satta muggamattiyo pāsāṇasakkharā avasiṭṭhā”ti? ",
  "sn56.50:1.4": "“Etadeva, bhante, bahutaraṃ sinerussa pabbatarājassa yadidaṃ parikkhīṇaṃ pariyādinnaṃ; ",
  "sn56.50:1.5": "appamattikā satta muggamattiyo pāsāṇasakkharā avasiṭṭhā. ",
  "sn56.50:1.6": "Saṅkhampi na upenti, upanidhampi na upenti, kalabhāgampi na upenti sinerussa pabbatarājassa parikkhīṇaṃ pariyādinnaṃ upanidhāya satta muggamattiyo pāsāṇasakkharā avasiṭṭhā”ti. ",
  "sn56.50:1.7": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādinnaṃ; appamattakaṃ avasiṭṭhaṃ. ",
  "sn56.50:1.8": "Saṅkhampi na upeti, upanidhampi na upeti, kalabhāgampi na upeti, purimaṃ dukkhakkhandhaṃ parikkhīṇaṃ pariyādinnaṃ upanidhāya yadidaṃ sattakkhattuparamatā; ",
  "sn56.50:1.9": "yo ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "sn56.50:2.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.50:2.2": "Dasamaṃ. ",
  "sn56.50:2.3": "Papātavaggo pañcamo. ",
  "sn56.50:3.1": "Cintā papāto pariḷāho, ",
  "sn56.50:3.2": "kūṭaṃ vālandhakāro ca; ",
  "sn56.50:3.3": "Chiggaḷena ca dve vuttā, ",
  "sn56.50:3.4": "sineru apare duveti. "
}