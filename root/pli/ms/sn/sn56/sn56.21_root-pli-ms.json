{
  "sn56.21:0.1": "Saṃyutta Nikāya 56 ",
  "sn56.21:0.2": "3. Koṭigāmavagga ",
  "sn56.21:0.3": "21. Paṭhamakoṭigāmasutta ",
  "sn56.21:1.1": "Ekaṃ samayaṃ bhagavā vajjīsu viharati koṭigāme. ",
  "sn56.21:1.2": "Tatra kho bhagavā bhikkhū āmantesi: ",
  "sn56.21:1.3": "“catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. ",
  "sn56.21:2.1": "Katamesaṃ catunnaṃ? ",
  "sn56.21:2.2": "Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. ",
  "sn56.21:2.3": "Dukkhasamudayassa ariyasaccassa …pe… ",
  "sn56.21:2.4": "dukkhanirodhassa ariyasaccassa …pe… ",
  "sn56.21:2.5": "dukkhanirodhagāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. ",
  "sn56.21:2.6": "Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ; ucchinnā bhavataṇhā, khīṇā bhavanetti; natthi dāni punabbhavo”ti. ",
  "sn56.21:3.1": "Idamavoca bhagavā. ",
  "sn56.21:3.2": "Idaṃ vatvāna sugato athāparaṃ etadavoca satthā: ",
  "sn56.21:4.1": "“Catunnaṃ ariyasaccānaṃ, ",
  "sn56.21:4.2": "Yathābhūtaṃ adassanā; ",
  "sn56.21:4.3": "Saṃsitaṃ dīghamaddhānaṃ, ",
  "sn56.21:4.4": "Tāsu tāsveva jātisu. ",
  "sn56.21:5.1": "Tāni etāni diṭṭhāni, ",
  "sn56.21:5.2": "bhavanetti samūhatā; ",
  "sn56.21:5.3": "Ucchinnaṃ mūlaṃ dukkhassa, ",
  "sn56.21:5.4": "natthi dāni punabbhavo”ti. ",
  "sn56.21:5.5": "Paṭhamaṃ. "
}