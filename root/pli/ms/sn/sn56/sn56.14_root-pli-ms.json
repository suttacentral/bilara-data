{
  "sn56.14:0.1": "Saṃyutta Nikāya 56 ",
  "sn56.14:0.2": "2. Dhammacakkappavattanavagga ",
  "sn56.14:0.3": "14. Ajjhattikāyatanasutta ",
  "sn56.14:1.1": "“Cattārimāni, bhikkhave, ariyasaccāni. ",
  "sn56.14:1.2": "Katamāni cattāri? ",
  "sn56.14:1.3": "Dukkhaṃ ariyasaccaṃ, dukkhasamudayaṃ ariyasaccaṃ, dukkhanirodhaṃ ariyasaccaṃ, dukkhanirodhagāminī paṭipadā ariyasaccaṃ. ",
  "sn56.14:2.1": "Katamañca, bhikkhave, dukkhaṃ ariyasaccaṃ? ",
  "sn56.14:2.2": "‘Cha ajjhattikāni āyatanānī’tissa vacanīyaṃ. ",
  "sn56.14:2.3": "Katamāni cha? ",
  "sn56.14:2.4": "Cakkhāyatanaṃ …pe… manāyatanaṃ—",
  "sn56.14:2.5": "idaṃ vuccati, bhikkhave, dukkhaṃ ariyasaccaṃ. ",
  "sn56.14:3.1": "Katamañca, bhikkhave, dukkhasamudayaṃ ariyasaccaṃ? ",
  "sn56.14:3.2": "Yāyaṃ taṇhā ponobbhavikā nandirāgasahagatā tatratatrābhinandinī, seyyathidaṃ—kāmataṇhā, bhavataṇhā, vibhavataṇhā—",
  "sn56.14:3.3": "idaṃ vuccati, bhikkhave, dukkhasamudayaṃ ariyasaccaṃ. ",
  "sn56.14:4.1": "Katamañca, bhikkhave, dukkhanirodhaṃ ariyasaccaṃ? ",
  "sn56.14:4.2": "Yo tassāyeva taṇhāya asesavirāganirodho cāgo paṭinissaggo mutti anālayo—",
  "sn56.14:4.3": "idaṃ vuccati, bhikkhave, dukkhanirodhaṃ ariyasaccaṃ. ",
  "sn56.14:5.1": "Katamañca, bhikkhave, dukkhanirodhagāminī paṭipadā ariyasaccaṃ? ",
  "sn56.14:5.2": "Ayameva ariyo aṭṭhaṅgiko maggo, seyyathidaṃ—",
  "sn56.14:5.3": "sammādiṭṭhi …pe… sammāsamādhi—",
  "sn56.14:5.4": "idaṃ vuccati, bhikkhave, dukkhanirodhagāminī paṭipadā ariyasaccaṃ. ",
  "sn56.14:5.5": "Imāni kho, bhikkhave, cattāri ariyasaccāni. ",
  "sn56.14:6.1": "Tasmātiha, bhikkhave, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.14:6.2": "Catutthaṃ. "
}