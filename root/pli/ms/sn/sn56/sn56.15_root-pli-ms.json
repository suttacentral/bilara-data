{
  "sn56.15:0.1": "Saṃyutta Nikāya 56 ",
  "sn56.15:0.2": "2. Dhammacakkappavattanavagga ",
  "sn56.15:0.3": "15. Paṭhamadhāraṇasutta ",
  "sn56.15:1.1": "“Dhāretha no tumhe, bhikkhave, mayā cattāri ariyasaccāni desitānī”ti? ",
  "sn56.15:1.2": "Evaṃ vutte, aññataro bhikkhu bhagavantaṃ etadavoca: ",
  "sn56.15:1.3": "“ahaṃ kho, bhante, dhāremi bhagavatā cattāri ariyasaccāni desitānī”ti. ",
  "sn56.15:1.4": "“Yathā kathaṃ pana tvaṃ, bhikkhu, dhāresi mayā cattāri ariyasaccāni desitānī”ti? ",
  "sn56.15:1.5": "“Dukkhaṃ khvāhaṃ, bhante, bhagavatā paṭhamaṃ ariyasaccaṃ desitaṃ dhāremi; ",
  "sn56.15:1.6": "dukkhasamudayaṃ khvāhaṃ, bhante, bhagavatā dutiyaṃ ariyasaccaṃ desitaṃ dhāremi; ",
  "sn56.15:1.7": "dukkhanirodhaṃ khvāhaṃ, bhante, bhagavatā tatiyaṃ ariyasaccaṃ desitaṃ dhāremi; ",
  "sn56.15:1.8": "dukkhanirodhagāminiṃ paṭipadaṃ khvāhaṃ, bhante, bhagavatā catutthaṃ ariyasaccaṃ desitaṃ dhāremi. ",
  "sn56.15:1.9": "Evaṃ khvāhaṃ, bhante, dhāremi bhagavatā cattāri ariyasaccāni desitānī”ti. ",
  "sn56.15:2.1": "“Sādhu sādhu, bhikkhu. ",
  "sn56.15:2.2": "Sādhu kho tvaṃ, bhikkhu, dhāresi mayā cattāri ariyasaccāni desitānīti. ",
  "sn56.15:2.3": "Dukkhaṃ kho, bhikkhu, mayā paṭhamaṃ ariyasaccaṃ desitaṃ, tathā naṃ dhārehi; ",
  "sn56.15:2.4": "dukkhasamudayaṃ kho, bhikkhu, mayā dutiyaṃ ariyasaccaṃ desitaṃ, tathā naṃ dhārehi; ",
  "sn56.15:2.5": "dukkhanirodhaṃ kho, bhikkhu, mayā tatiyaṃ ariyasaccaṃ desitaṃ, tathā naṃ dhārehi; ",
  "sn56.15:2.6": "dukkhanirodhagāminī paṭipadā kho, bhikkhu, mayā catutthaṃ ariyasaccaṃ desitaṃ, tathā naṃ dhārehi. ",
  "sn56.15:2.7": "Evaṃ kho, bhikkhu, dhārehi mayā cattāri ariyasaccāni desitānīti. ",
  "sn56.15:3.1": "Tasmātiha, bhikkhu, ‘idaṃ dukkhan’ti yogo karaṇīyo …pe… ‘ayaṃ dukkhanirodhagāminī paṭipadā’ti yogo karaṇīyo”ti. ",
  "sn56.15:3.2": "Pañcamaṃ. "
}