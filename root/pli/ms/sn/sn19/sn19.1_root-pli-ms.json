{
  "sn19.1:0.1": "Saṃyutta Nikāya 19 ",
  "sn19.1:0.2": "1. Paṭhamavagga ",
  "sn19.1:0.3": "1. Aṭṭhisutta ",
  "sn19.1:1.1": "Evaṃ me sutaṃ—",
  "sn19.1:1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "sn19.1:1.3": "Tena kho pana samayena āyasmā ca lakkhaṇo āyasmā ca mahāmoggallāno gijjhakūṭe pabbate viharanti. ",
  "sn19.1:1.4": "Atha kho āyasmā mahāmoggallāno pubbaṇhasamayaṃ nivāsetvā pattacīvaramādāya yenāyasmā lakkhaṇo tenupasaṅkami; upasaṅkamitvā āyasmantaṃ lakkhaṇaṃ etadavoca: ",
  "sn19.1:1.5": "“āyāmāvuso lakkhaṇa, rājagahaṃ piṇḍāya pavisissāmā”ti. ",
  "sn19.1:1.6": "“Evamāvuso”ti kho āyasmā lakkhaṇo āyasmato mahāmoggallānassa paccassosi. ",
  "sn19.1:1.7": "Atha kho āyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. ",
  "sn19.1:1.8": "Atha kho āyasmā lakkhaṇo āyasmantaṃ mahāmoggallānaṃ etadavoca: ",
  "sn19.1:1.9": "“ko nu kho, āvuso moggallāna, hetu ko paccayo sitassa pātukammāyā”ti? ",
  "sn19.1:1.10": "“Akālo kho, āvuso lakkhaṇa, etassa pañhassa. ",
  "sn19.1:1.11": "Bhagavato maṃ santike etaṃ pañhaṃ pucchā”ti. ",
  "sn19.1:2.1": "Atha kho āyasmā ca lakkhaṇo āyasmā ca mahāmoggallāno rājagahe piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho āyasmā lakkhaṇo āyasmantaṃ mahāmoggallānaṃ etadavoca: ",
  "sn19.1:2.2": "“idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi. ",
  "sn19.1:2.3": "Ko nu kho, āvuso moggallāna, hetu ko paccayo sitassa pātukammāyā”ti? ",
  "sn19.1:3.1": "“Idhāhaṃ, āvuso, gijjhakūṭā pabbatā orohanto addasaṃ aṭṭhikasaṅkhalikaṃ vehāsaṃ gacchantiṃ. ",
  "sn19.1:3.2": "Tamenaṃ gijjhāpi kākāpi kulalāpi anupatitvā anupatitvā phāsuḷantarikāhi vitudenti vitacchenti virājenti. ",
  "sn19.1:3.3": "Sā sudaṃ aṭṭassaraṃ karoti. ",
  "sn19.1:3.4": "Tassa mayhaṃ, āvuso, etadahosi: ",
  "sn19.1:3.5": "‘acchariyaṃ vata bho, abbhutaṃ vata bho. ",
  "sn19.1:3.6": "Evarūpopi nāma satto bhavissati. ",
  "sn19.1:3.7": "Evarūpopi nāma yakkho bhavissati. ",
  "sn19.1:3.8": "Evarūpopi nāma attabhāvapaṭilābho bhavissatī’”ti. ",
  "sn19.1:4.1": "Atha kho bhagavā bhikkhū āmantesi: ",
  "sn19.1:4.2": "“cakkhubhūtā vata, bhikkhave, sāvakā viharanti; ",
  "sn19.1:4.3": "ñāṇabhūtā vata, bhikkhave, sāvakā viharanti, yatra hi nāma sāvako evarūpaṃ ñassati vā dakkhati vā sakkhiṃ vā karissati. ",
  "sn19.1:4.4": "Pubbeva me so, bhikkhave, satto diṭṭho ahosi, api cāhaṃ na byākāsiṃ. ",
  "sn19.1:4.5": "Ahañcetaṃ byākareyyaṃ, pare ca me na saddaheyyuṃ. ",
  "sn19.1:4.6": "Ye me na saddaheyyuṃ, tesaṃ taṃ assa dīgharattaṃ ahitāya dukkhāya. ",
  "sn19.1:4.7": "Eso, bhikkhave, satto imasmiṃyeva rājagahe goghātako ahosi. ",
  "sn19.1:4.8": "So tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṃ attabhāvapaṭilābhaṃ paṭisaṃvedayatī”ti. ",
  "sn19.1:4.9": "(Sabbesaṃ suttantānaṃ eseva peyyālo.) ",
  "sn19.1:4.10": "Paṭhamaṃ. "
}