{
  "sn6.4:0.1": "Saṃyutta Nikāya 6 ",
  "sn6.4:0.2": "1. Paṭhamavagga ",
  "sn6.4:0.3": "4. Bakabrahmasutta ",
  "sn6.4:1.1": "Evaṃ me sutaṃ—",
  "sn6.4:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn6.4:1.3": "Tena kho pana samayena bakassa brahmuno evarūpaṃ pāpakaṃ diṭṭhigataṃ uppannaṃ hoti: ",
  "sn6.4:1.4": "“idaṃ niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati, ito ca panaññaṃ uttari nissaraṇaṃ natthī”ti. ",
  "sn6.4:2.1": "Atha kho bhagavā bakassa brahmuno cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—jetavane antarahito tasmiṃ brahmaloke pāturahosi. ",
  "sn6.4:2.2": "Addasā kho bako brahmā bhagavantaṃ dūratova āgacchantaṃ. ",
  "sn6.4:2.3": "Disvāna bhagavantaṃ etadavoca: ",
  "sn6.4:2.4": "“ehi kho, mārisa, svāgataṃ te, mārisa. ",
  "sn6.4:2.5": "Cirassaṃ kho, mārisa, imaṃ pariyāyamakāsi yadidaṃ idhāgamanāya. ",
  "sn6.4:2.6": "Idañhi, mārisa, niccaṃ, idaṃ dhuvaṃ, idaṃ sassataṃ, idaṃ kevalaṃ, idaṃ acavanadhammaṃ, idañhi na jāyati na jīyati na mīyati na cavati na upapajjati. Ito ca panaññaṃ uttari nissaraṇaṃ natthī”ti. ",
  "sn6.4:3.1": "Evaṃ vutte, bhagavā bakaṃ brahmānaṃ etadavoca: ",
  "sn6.4:3.2": "“avijjāgato vata bho bako brahmā, avijjāgato vata bho bako brahmā. ",
  "sn6.4:3.3": "Yatra hi nāma aniccaṃyeva samānaṃ niccanti vakkhati, adhuvaṃyeva samānaṃ dhuvanti vakkhati, asassataṃyeva samānaṃ sassatanti vakkhati, akevalaṃyeva samānaṃ kevalanti vakkhati, cavanadhammaṃyeva samānaṃ acavanadhammanti vakkhati. ",
  "sn6.4:3.4": "Yattha ca pana jāyati ca jīyati ca mīyati ca cavati ca upapajjati ca, tañca tathā vakkhati: ",
  "sn6.4:3.5": "‘idañhi na jāyati na jīyati na mīyati na cavati na upapajjati’. ",
  "sn6.4:3.6": "Santañca panaññaṃ uttari nissaraṇaṃ, ‘natthaññaṃ uttari nissaraṇan’ti vakkhatī”ti. ",
  "sn6.4:4.1": "“Dvāsattati gotama puññakammā, ",
  "sn6.4:4.2": "Vasavattino jātijaraṃ atītā; ",
  "sn6.4:4.3": "Ayamantimā vedagū brahmupapatti, ",
  "sn6.4:4.4": "Asmābhijappanti janā anekā”ti. ",
  "sn6.4:5.1": "“Appañhi etaṃ na hi dīghamāyu, ",
  "sn6.4:5.2": "Yaṃ tvaṃ baka maññasi dīghamāyuṃ; ",
  "sn6.4:5.3": "Sataṃ sahassānaṃ nirabbudānaṃ, ",
  "sn6.4:5.4": "Āyuṃ pajānāmi tavāhaṃ brahme”ti. ",
  "sn6.4:6.1": "“Anantadassī bhagavāhamasmi, ",
  "sn6.4:6.2": "Jātijaraṃ sokamupātivatto; ",
  "sn6.4:6.3": "Kiṃ me purāṇaṃ vatasīlavattaṃ, ",
  "sn6.4:6.4": "Ācikkha me taṃ yamahaṃ vijaññā”ti. ",
  "sn6.4:7.1": "“Yaṃ tvaṃ apāyesi bahū manusse, ",
  "sn6.4:7.2": "Pipāsite ghammani samparete; ",
  "sn6.4:7.3": "Taṃ te purāṇaṃ vatasīlavattaṃ, ",
  "sn6.4:7.4": "Suttappabuddhova anussarāmi. ",
  "sn6.4:8.1": "Yaṃ eṇikūlasmiṃ janaṃ gahītaṃ, ",
  "sn6.4:8.2": "Amocayī gayhakaṃ nīyamānaṃ; ",
  "sn6.4:8.3": "Taṃ te purāṇaṃ vatasīlavattaṃ, ",
  "sn6.4:8.4": "Suttappabuddhova anussarāmi. ",
  "sn6.4:9.1": "Gaṅgāya sotasmiṃ gahītanāvaṃ, ",
  "sn6.4:9.2": "Luddena nāgena manussakamyā; ",
  "sn6.4:9.3": "Pamocayittha balasā pasayha, ",
  "sn6.4:9.4": "Taṃ te purāṇaṃ vatasīlavattaṃ; ",
  "sn6.4:9.5": "Suttappabuddhova anussarāmi. ",
  "sn6.4:10.1": "Kappo ca te baddhacaro ahosiṃ, ",
  "sn6.4:10.2": "Sambuddhimantaṃ vatinaṃ amaññi; ",
  "sn6.4:10.3": "Taṃ te purāṇaṃ vatasīlavattaṃ, ",
  "sn6.4:10.4": "Suttappabuddhova anussarāmī”ti. ",
  "sn6.4:11.1": "“Addhā pajānāsi mametamāyuṃ, ",
  "sn6.4:11.2": "Aññepi jānāsi tathā hi buddho; ",
  "sn6.4:11.3": "Tathā hi tyāyaṃ jalitānubhāvo, ",
  "sn6.4:11.4": "Obhāsayaṃ tiṭṭhati brahmalokan”ti. "
}