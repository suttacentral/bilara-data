{
  "sn6.3:0.1": "Saṃyutta Nikāya 6 ",
  "sn6.3:0.2": "1. Paṭhamavagga ",
  "sn6.3:0.3": "3. Brahmadevasutta ",
  "sn6.3:1.1": "Evaṃ me sutaṃ—",
  "sn6.3:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn6.3:1.3": "Tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṃ pabbajito hoti. ",
  "sn6.3:2.1": "Atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn6.3:2.2": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn6.3:2.3": "Aññataro ca panāyasmā brahmadevo arahataṃ ahosi. ",
  "sn6.3:3.1": "Atha kho āyasmā brahmadevo pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "sn6.3:3.2": "Sāvatthiyaṃ sapadānaṃ piṇḍāya caramāno yena sakamātu nivesanaṃ tenupasaṅkami. ",
  "sn6.3:3.3": "Tena kho pana samayena āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. ",
  "sn6.3:3.4": "Atha kho brahmuno sahampatissa etadahosi: ",
  "sn6.3:3.5": "“ayaṃ kho āyasmato brahmadevassa mātā brāhmaṇī brahmuno āhutiṃ niccaṃ paggaṇhāti. ",
  "sn6.3:3.6": "Yannūnāhaṃ taṃ upasaṅkamitvā saṃvejeyyan”ti. ",
  "sn6.3:3.7": "Atha kho brahmā sahampati—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—brahmaloke antarahito āyasmato brahmadevassa mātu nivesane pāturahosi. ",
  "sn6.3:3.8": "Atha kho brahmā sahampati vehāsaṃ ṭhito āyasmato brahmadevassa mātaraṃ brāhmaṇiṃ gāthāya ajjhabhāsi: ",
  "sn6.3:4.1": "“Dūre ito brāhmaṇi brahmaloko, ",
  "sn6.3:4.2": "Yassāhutiṃ paggaṇhāsi niccaṃ; ",
  "sn6.3:4.3": "Netādiso brāhmaṇi brahmabhakkho, ",
  "sn6.3:4.4": "Kiṃ jappasi brahmapathaṃ ajānaṃ. ",
  "sn6.3:5.1": "Eso hi te brāhmaṇi brahmadevo, ",
  "sn6.3:5.2": "Nirūpadhiko atidevapatto; ",
  "sn6.3:5.3": "Akiñcano bhikkhu anaññaposī, ",
  "sn6.3:5.4": "Yo te so piṇḍāya gharaṃ paviṭṭho. ",
  "sn6.3:6.1": "Āhuneyyo vedagu bhāvitatto, ",
  "sn6.3:6.2": "Narānaṃ devānañca dakkhiṇeyyo; ",
  "sn6.3:6.3": "Bāhitvā pāpāni anūpalitto, ",
  "sn6.3:6.4": "Ghāsesanaṃ iriyati sītibhūto. ",
  "sn6.3:7.1": "Na tassa pacchā na puratthamatthi, ",
  "sn6.3:7.2": "Santo vidhūmo anigho nirāso; ",
  "sn6.3:7.3": "Nikkhittadaṇḍo tasathāvaresu, ",
  "sn6.3:7.4": "So tyāhutiṃ bhuñjatu aggapiṇḍaṃ. ",
  "sn6.3:8.1": "Visenibhūto upasantacitto, ",
  "sn6.3:8.2": "Nāgova danto carati anejo; ",
  "sn6.3:8.3": "Bhikkhu susīlo suvimuttacitto, ",
  "sn6.3:8.4": "So tyāhutiṃ bhuñjatu aggapiṇḍaṃ. ",
  "sn6.3:9.1": "Tasmiṃ pasannā avikampamānā, ",
  "sn6.3:9.2": "Patiṭṭhapehi dakkhiṇaṃ dakkhiṇeyye; ",
  "sn6.3:9.3": "Karohi puññaṃ sukhamāyatikaṃ, ",
  "sn6.3:9.4": "Disvā muniṃ brāhmaṇi oghatiṇṇanti. ",
  "sn6.3:10.1": "Tasmiṃ pasannā avikampamānā, ",
  "sn6.3:10.2": "Patiṭṭhapesi dakkhiṇaṃ dakkhiṇeyye; ",
  "sn6.3:10.3": "Akāsi puññaṃ sukhamāyatikaṃ, ",
  "sn6.3:10.4": "Disvā muniṃ brāhmaṇī oghatiṇṇan”ti. "
}