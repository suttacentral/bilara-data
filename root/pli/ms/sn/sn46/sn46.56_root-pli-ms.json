{
  "sn46.56:0.1": "Saṃyutta Nikāya 46 ",
  "sn46.56:0.2": "6. Sākacchavagga ",
  "sn46.56:0.3": "56. Abhayasutta ",
  "sn46.56:1.1": "Evaṃ me sutaṃ—",
  "sn46.56:1.2": "ekaṃ samayaṃ bhagavā rājagahe viharati gijjhakūṭe pabbate. ",
  "sn46.56:1.3": "Atha kho abhayo rājakumāro yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho abhayo rājakumāro bhagavantaṃ etadavoca: ",
  "sn46.56:1.4": "“pūraṇo, bhante, kassapo evamāha: ",
  "sn46.56:1.5": "‘natthi hetu, natthi paccayo aññāṇāya adassanāya. ",
  "sn46.56:1.6": "Ahetu, appaccayo aññāṇaṃ adassanaṃ hoti. ",
  "sn46.56:1.7": "Natthi hetu, natthi paccayo ñāṇāya dassanāya. ",
  "sn46.56:1.8": "Ahetu, appaccayo ñāṇaṃ dassanaṃ hotī’ti. ",
  "sn46.56:1.9": "Idha bhagavā kimāhā”ti? ",
  "sn46.56:1.10": "“Atthi, rājakumāra, hetu, atthi paccayo aññāṇāya adassanāya. ",
  "sn46.56:1.11": "Sahetu, sappaccayo aññāṇaṃ adassanaṃ hoti. ",
  "sn46.56:1.12": "Atthi, rājakumāra, hetu, atthi paccayo ñāṇāya dassanāya. ",
  "sn46.56:1.13": "Sahetu, sappaccayo ñāṇaṃ dassanaṃ hotī”ti. ",
  "sn46.56:2.1": "“Katamo pana, bhante, hetu, katamo paccayo aññāṇāya adassanāya? ",
  "sn46.56:2.2": "Kathaṃ sahetu, sappaccayo aññāṇaṃ adassanaṃ hotī”ti? ",
  "sn46.56:2.3": "“Yasmiṃ kho, rājakumāra, samaye kāmarāgapariyuṭṭhitena cetasā viharati kāmarāgaparetena, uppannassa ca kāmarāgassa nissaraṇaṃ yathābhūtaṃ na jānāti na passati—",
  "sn46.56:2.4": "ayampi kho, rājakumāra, hetu, ayaṃ paccayo aññāṇāya adassanāya. ",
  "sn46.56:2.5": "Evampi sahetu sappaccayo aññāṇaṃ adassanaṃ hoti. ",
  "sn46.56:3.1": "Puna caparaṃ, rājakumāra, yasmiṃ samaye byāpādapariyuṭṭhitena cetasā viharati byāpādaparetena …pe… ",
  "sn46.56:3.2": "thinamiddhapariyuṭṭhitena …pe… ",
  "sn46.56:3.3": "uddhaccakukkuccapariyuṭṭhitena …pe… ",
  "sn46.56:3.4": "vicikicchāpariyuṭṭhitena cetasā viharati vicikicchāparetena, uppannāya ca vicikicchāya nissaraṇaṃ yathābhūtaṃ na jānāti na passati—",
  "sn46.56:3.5": "ayampi kho, rājakumāra, hetu, ayaṃ paccayo aññāṇāya adassanāya. ",
  "sn46.56:3.6": "Evampi sahetu sappaccayo aññāṇaṃ adassanaṃ hotī”ti. ",
  "sn46.56:4.1": "“Ko nāmāyaṃ, bhante, dhammapariyāyo”ti? ",
  "sn46.56:4.2": "“Nīvaraṇā nāmete, rājakumārā”ti. ",
  "sn46.56:4.3": "“Taggha, bhagavā, nīvaraṇā; ",
  "sn46.56:4.4": "taggha, sugata, nīvaraṇā. ",
  "sn46.56:4.5": "Ekamekenapi kho, bhante, nīvaraṇena abhibhūto yathābhūtaṃ na jāneyya na passeyya, ko pana vādo pañcahi nīvaraṇehi? ",
  "sn46.56:5.1": "Katamo pana, bhante, hetu, katamo paccayo ñāṇāya dassanāya? ",
  "sn46.56:5.2": "Kathaṃ sahetu, sappaccayo ñāṇaṃ dassanaṃ hotī”ti? ",
  "sn46.56:5.3": "“Idha, rājakumāra, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn46.56:5.4": "So satisambojjhaṅgaṃ bhāvitena cittena yathābhūtaṃ jānāti passati—",
  "sn46.56:5.5": "ayampi kho, rājakumāra, hetu, ayaṃ paccayo ñāṇāya dassanāya. ",
  "sn46.56:5.6": "Evampi sahetu, sappaccayo ñāṇaṃ dassanaṃ hoti. ",
  "sn46.56:6.1": "Puna caparaṃ, rājakumāra, bhikkhu …pe… upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn46.56:6.2": "So upekkhāsambojjhaṅgaṃ bhāvitena cittena yathābhūtaṃ jānāti passati—",
  "sn46.56:6.3": "ayampi kho, rājakumāra, hetu, ayaṃ paccayo ñāṇāya dassanāya. ",
  "sn46.56:6.4": "Evaṃ sahetu, sappaccayo ñāṇaṃ dassanaṃ hotī”ti. ",
  "sn46.56:7.1": "“Ko nāmāyaṃ, bhante, dhammapariyāyo”ti? ",
  "sn46.56:7.2": "“Bojjhaṅgā nāmete, rājakumārā”ti. ",
  "sn46.56:7.3": "“Taggha, bhagavā, bojjhaṅgā; ",
  "sn46.56:7.4": "taggha, sugata, bojjhaṅgā. ",
  "sn46.56:7.5": "Ekamekenapi kho, bhante, bojjhaṅgena samannāgato yathābhūtaṃ jāneyya passeyya, ko pana vādo sattahi bojjhaṅgehi? ",
  "sn46.56:7.6": "Yopi me, bhante, gijjhakūṭaṃ pabbataṃ ārohantassa kāyakilamatho cittakilamatho, sopi me paṭippassaddho, dhammo ca me abhisamito”ti. ",
  "sn46.56:7.7": "Chaṭṭhaṃ. ",
  "sn46.56:7.8": "Sākacchavaggo chaṭṭho. ",
  "sn46.56:8.1": "Āhārā pariyāyamaggi, ",
  "sn46.56:8.2": "mettaṃ saṅgāravena ca; ",
  "sn46.56:8.3": "Abhayo pucchito pañhaṃ, ",
  "sn46.56:8.4": "gijjhakūṭamhi pabbateti. "
}