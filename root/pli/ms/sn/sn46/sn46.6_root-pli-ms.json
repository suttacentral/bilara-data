{
  "sn46.6:0.1": "Saṃyutta Nikāya 46 ",
  "sn46.6:0.2": "1. Pabbatavagga ",
  "sn46.6:0.3": "6. Kuṇḍaliyasutta ",
  "sn46.6:1.1": "Ekaṃ samayaṃ bhagavā sākete viharati añjanavane migadāye. ",
  "sn46.6:1.2": "Atha kho kuṇḍaliyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn46.6:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho kuṇḍaliyo paribbājako bhagavantaṃ etadavoca: ",
  "sn46.6:1.4": "“ahamasmi, bho gotama, ārāmanissayī parisāvacaro. ",
  "sn46.6:1.5": "Tassa mayhaṃ, bho gotama, pacchābhattaṃ bhuttapātarāsassa ayamācāro hoti—",
  "sn46.6:1.6": "ārāmena ārāmaṃ uyyānena uyyānaṃ anucaṅkamāmi anuvicarāmi. ",
  "sn46.6:1.7": "So tattha passāmi eke samaṇabrāhmaṇe itivādappamokkhānisaṃsañceva kathaṃ kathente upārambhānisaṃsañca: ",
  "sn46.6:1.8": "‘bhavaṃ pana gotamo kimānisaṃso viharatī’”ti? ",
  "sn46.6:1.9": "“Vijjāvimuttiphalānisaṃso kho, kuṇḍaliya, tathāgato viharatī”ti. ",
  "sn46.6:2.1": "“Katame pana, bho gotama, dhammā bhāvitā bahulīkatā vijjāvimuttiṃ paripūrentī”ti? ",
  "sn46.6:2.2": "“Satta kho, kuṇḍaliya, bojjhaṅgā bhāvitā bahulīkatā vijjāvimuttiṃ paripūrentī”ti. ",
  "sn46.6:2.3": "“Katame pana, bho gotama, dhammā bhāvitā bahulīkatā satta bojjhaṅge paripūrentī”ti? ",
  "sn46.6:2.4": "“Cattāro kho, kuṇḍaliya, satipaṭṭhānā bhāvitā bahulīkatā satta bojjhaṅge paripūrentī”ti. ",
  "sn46.6:2.5": "“Katame pana, bho gotama, dhammā bhāvitā, bahulīkatā cattāro satipaṭṭhāne paripūrentī”ti? ",
  "sn46.6:2.6": "“Tīṇi kho, kuṇḍaliya, sucaritāni bhāvitāni bahulīkatāni cattāro satipaṭṭhāne paripūrentī”ti. ",
  "sn46.6:2.7": "“Katame pana, bho gotama, dhammā bhāvitā bahulīkatā tīṇi sucaritāni paripūrentī”ti? ",
  "sn46.6:2.8": "“Indriyasaṃvaro kho, kuṇḍaliya, bhāvito bahulīkato tīṇi sucaritāni paripūretīti. ",
  "sn46.6:3.1": "Kathaṃ bhāvito ca, kuṇḍaliya, indriyasaṃvaro kathaṃ bahulīkato tīṇi sucaritāni paripūretīti? ",
  "sn46.6:3.2": "Idha, kuṇḍaliya, bhikkhu cakkhunā rūpaṃ disvā manāpaṃ nābhijjhati nābhihaṃsati, na rāgaṃ janeti. ",
  "sn46.6:3.3": "Tassa ṭhito ca kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:3.4": "Cakkhunā kho paneva rūpaṃ disvā amanāpaṃ na maṅku hoti appatiṭṭhitacitto adīnamānaso abyāpannacetaso. ",
  "sn46.6:3.5": "Tassa ṭhito ca kāyo hoti ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:4.1": "Puna caparaṃ, kuṇḍaliya, bhikkhu sotena saddaṃ sutvā …pe… ",
  "sn46.6:4.2": "ghānena gandhaṃ ghāyitvā …pe… ",
  "sn46.6:4.3": "jivhāya rasaṃ sāyitvā …pe… ",
  "sn46.6:4.4": "kāyena phoṭṭhabbaṃ phusitvā …pe… ",
  "sn46.6:4.5": "manasā dhammaṃ viññāya manāpaṃ nābhijjhati nābhihaṃsati, na rāgaṃ janeti. ",
  "sn46.6:4.6": "Tassa ṭhito ca kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:4.7": "Manasā kho paneva dhammaṃ viññāya amanāpaṃ na maṅku hoti appatiṭṭhitacitto adīnamānaso abyāpannacetaso. ",
  "sn46.6:4.8": "Tassa ṭhito ca kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:5.1": "Yato kho, kuṇḍaliya, bhikkhuno cakkhunā rūpaṃ disvā manāpāmanāpesu rūpesu ṭhito ca kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:5.2": "Sotena saddaṃ sutvā …pe… ",
  "sn46.6:5.3": "ghānena gandhaṃ ghāyitvā …pe… ",
  "sn46.6:5.4": "jivhāya rasaṃ sāyitvā …pe… ",
  "sn46.6:5.5": "kāyena phoṭṭhabbaṃ phusitvā …pe… ",
  "sn46.6:5.6": "manasā dhammaṃ viññāya manāpāmanāpesu dhammesu ṭhito ca kāyo hoti, ṭhitaṃ cittaṃ ajjhattaṃ susaṇṭhitaṃ suvimuttaṃ. ",
  "sn46.6:5.7": "Evaṃ bhāvito kho, kuṇḍaliya, indriyasaṃvaro evaṃ bahulīkato tīṇi sucaritāni paripūreti. ",
  "sn46.6:6.1": "Kathaṃ bhāvitāni ca, kuṇḍaliya, tīṇi sucaritāni kathaṃ bahulīkatāni cattāro satipaṭṭhāne paripūrenti? ",
  "sn46.6:6.2": "Idha, kuṇḍaliya, bhikkhu kāyaduccaritaṃ pahāya kāyasucaritaṃ bhāveti, vacīduccaritaṃ pahāya vacīsucaritaṃ bhāveti, manoduccaritaṃ pahāya manosucaritaṃ bhāveti. ",
  "sn46.6:6.3": "Evaṃ bhāvitāni kho, kuṇḍaliya, tīṇi sucaritāni evaṃ bahulīkatāni cattāro satipaṭṭhāne paripūrenti. ",
  "sn46.6:7.1": "Kathaṃ bhāvitā ca, kuṇḍaliya, cattāro satipaṭṭhānā kathaṃ bahulīkatā satta bojjhaṅge paripūrenti? ",
  "sn46.6:7.2": "Idha, kuṇḍaliya, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; ",
  "sn46.6:7.3": "vedanāsu …pe… ",
  "sn46.6:7.4": "citte …pe… ",
  "sn46.6:7.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn46.6:7.6": "Evaṃ bhāvitā kho, kuṇḍaliya, cattāro satipaṭṭhānā evaṃ bahulīkatā satta bojjhaṅge paripūrenti. ",
  "sn46.6:8.1": "Kathaṃ bhāvitā ca, kuṇḍaliya, satta bojjhaṅgā kathaṃ bahulīkatā vijjāvimuttiṃ paripūrenti? ",
  "sn46.6:8.2": "Idha, kuṇḍaliya, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ …pe… upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn46.6:8.3": "Evaṃ bhāvitā kho, kuṇḍaliya, satta bojjhaṅgā evaṃ bahulīkatā vijjāvimuttiṃ paripūrentī”ti. ",
  "sn46.6:9.1": "Evaṃ vutte, kuṇḍaliyo paribbājako bhagavantaṃ etadavoca: ",
  "sn46.6:9.2": "“abhikkantaṃ, bho gotama, abhikkantaṃ, bho gotama. ",
  "sn46.6:9.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. ",
  "sn46.6:9.4": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "sn46.6:9.5": "Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "sn46.6:9.6": "Chaṭṭhaṃ. "
}