{
  "sn46.26:0.1": "Saṃyutta Nikāya 46 ",
  "sn46.26:0.2": "3. Udāyivagga ",
  "sn46.26:0.3": "26. Taṇhakkhayasutta ",
  "sn46.26:1.1": "“Yo, bhikkhave, maggo yā paṭipadā taṇhakkhayāya saṃvattati, taṃ maggaṃ taṃ paṭipadaṃ bhāvetha. ",
  "sn46.26:1.2": "Katamo ca, bhikkhave, maggo katamā ca paṭipadā taṇhakkhayāya saṃvattati? ",
  "sn46.26:1.3": "Yadidaṃ—",
  "sn46.26:1.4": "satta bojjhaṅgā. ",
  "sn46.26:1.5": "Katame satta? ",
  "sn46.26:1.6": "Satisambojjhaṅgo …pe… upekkhāsambojjhaṅgo”ti. ",
  "sn46.26:1.7": "Evaṃ vutte, āyasmā udāyī bhagavantaṃ etadavoca: ",
  "sn46.26:1.8": "“kathaṃ bhāvitā nu kho, bhante, satta bojjhaṅgā, kathaṃ bahulīkatā taṇhakkhayāya saṃvattantī”ti? ",
  "sn46.26:2.1": "“Idha, udāyi, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ vipulaṃ mahaggataṃ appamāṇaṃ abyāpajjaṃ. ",
  "sn46.26:2.2": "Tassa satisambojjhaṅgaṃ bhāvayato vivekanissitaṃ virāganissitaṃ nirodhanissitaṃ vossaggapariṇāmiṃ vipulaṃ mahaggataṃ appamāṇaṃ abyāpajjaṃ taṇhā pahīyati. ",
  "sn46.26:2.3": "Taṇhāya pahānā kammaṃ pahīyati. ",
  "sn46.26:2.4": "Kammassa pahānā dukkhaṃ pahīyati …pe… ",
  "sn46.26:2.5": "upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ vipulaṃ mahaggataṃ appamāṇaṃ abyāpajjaṃ. ",
  "sn46.26:2.6": "Tassa upekkhāsambojjhaṅgaṃ bhāvayato vivekanissitaṃ virāganissitaṃ nirodhanissitaṃ vossaggapariṇāmiṃ vipulaṃ mahaggataṃ appamāṇaṃ abyāpajjaṃ taṇhā pahīyati ",
  "sn46.26:2.7": "taṇhāya pahānā kammaṃ pahīyati. ",
  "sn46.26:2.8": "Kammassa pahānā dukkhaṃ pahīyati. ",
  "sn46.26:2.9": "Iti kho, udāyi, taṇhakkhayā kammakkhayo, kammakkhayā dukkhakkhayo”ti. ",
  "sn46.26:2.10": "Chaṭṭhaṃ. "
}