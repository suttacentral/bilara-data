{
  "sn46.24:0.1": "Saṃyutta Nikāya 46 ",
  "sn46.24:0.2": "3. Udāyivagga ",
  "sn46.24:0.3": "24. Ayonisomanasikārasutta ",
  "sn46.24:1.1": "“Ayoniso, bhikkhave, manasikaroto anuppanno ceva kāmacchando uppajjati, uppanno ca kāmacchando bhiyyobhāvāya vepullāya saṃvattati; ",
  "sn46.24:1.2": "anuppanno ceva byāpādo uppajjati, uppanno ca byāpādo bhiyyobhāvāya vepullāya saṃvattati; ",
  "sn46.24:1.3": "anuppannañceva thinamiddhaṃ uppajjati, uppannañca thinamiddhaṃ bhiyyobhāvāya vepullāya saṃvattati; ",
  "sn46.24:1.4": "anuppannañceva uddhaccakukkuccaṃ uppajjati, uppannañca uddhaccakukkuccaṃ bhiyyobhāvāya vepullāya saṃvattati; ",
  "sn46.24:1.5": "anuppannā ceva vicikicchā uppajjati, uppannā ca vicikicchā bhiyyobhāvāya vepullāya saṃvattati; ",
  "sn46.24:1.6": "anuppanno ceva satisambojjhaṅgo nuppajjati, uppanno ca satisambojjhaṅgo nirujjhati …pe… anuppanno ceva upekkhāsambojjhaṅgo nuppajjati, uppanno ca upekkhāsambojjhaṅgo nirujjhati. ",
  "sn46.24:2.1": "Yoniso ca kho, bhikkhave, manasikaroto anuppanno ceva kāmacchando nuppajjati, uppanno ca kāmacchando pahīyati; ",
  "sn46.24:2.2": "anuppanno ceva byāpādo nuppajjati, uppanno ca byāpādo pahīyati; ",
  "sn46.24:2.3": "anuppannañceva thinamiddhaṃ nuppajjati, uppannañca thinamiddhaṃ pahīyati; ",
  "sn46.24:2.4": "anuppannañceva uddhaccakukkuccaṃ nuppajjati, uppannañca uddhaccakukkuccaṃ pahīyati; ",
  "sn46.24:2.5": "anuppannā ceva vicikicchā nuppajjati, uppannā ca vicikicchā pahīyati. ",
  "sn46.24:3.1": "Anuppanno ceva satisambojjhaṅgo uppajjati, uppanno ca satisambojjhaṅgo bhāvanāpāripūriṃ gacchati …pe… anuppanno ceva upekkhāsambojjhaṅgo uppajjati, uppanno ca upekkhāsambojjhaṅgo bhāvanāpāripūriṃ gacchatī”ti. ",
  "sn46.24:3.2": "Catutthaṃ. "
}