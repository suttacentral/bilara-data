{
  "sn46.53:0.1": "Saṃyutta Nikāya 46 ",
  "sn46.53:0.2": "6. Sākacchavagga ",
  "sn46.53:0.3": "53. Aggisutta ",
  "sn46.53:1.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. ",
  "sn46.53:1.2": "(Pariyāyasuttasadisaṃ.) ",
  "sn46.53:2.1": "“Evaṃvādino, bhikkhave, aññatitthiyā paribbājakā evamassu vacanīyā: ",
  "sn46.53:2.2": "‘yasmiṃ, āvuso, samaye līnaṃ cittaṃ hoti, katamesaṃ tasmiṃ samaye bojjhaṅgānaṃ akālo bhāvanāya, katamesaṃ tasmiṃ samaye bojjhaṅgānaṃ kālo bhāvanāya? ",
  "sn46.53:2.3": "Yasmiṃ panāvuso, samaye uddhataṃ cittaṃ hoti, katamesaṃ tasmiṃ samaye bojjhaṅgānaṃ akālo bhāvanāya, katamesaṃ tasmiṃ samaye bojjhaṅgānaṃ kālo bhāvanāyā’ti? ",
  "sn46.53:2.4": "Evaṃ puṭṭhā, bhikkhave, aññatitthiyā paribbājakā na ceva sampāyissanti, uttariñca vighātaṃ āpajjissanti. ",
  "sn46.53:2.5": "Taṃ kissa hetu? ",
  "sn46.53:2.6": "Yathā taṃ, bhikkhave, avisayasmiṃ. ",
  "sn46.53:3.1": "Nāhaṃ taṃ, bhikkhave, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo imesaṃ pañhānaṃ veyyākaraṇena cittaṃ ārādheyya, aññatra tathāgatena vā tathāgatasāvakena vā ito vā pana sutvā. ",
  "sn46.53:4.1": "Yasmiṃ, bhikkhave, samaye līnaṃ cittaṃ hoti, akālo tasmiṃ samaye passaddhisambojjhaṅgassa bhāvanāya, akālo samādhisambojjhaṅgassa bhāvanāya, akālo upekkhāsambojjhaṅgassa bhāvanāya. ",
  "sn46.53:4.2": "Taṃ kissa hetu? ",
  "sn46.53:4.3": "Līnaṃ, bhikkhave, cittaṃ taṃ etehi dhammehi dussamuṭṭhāpayaṃ hoti. ",
  "sn46.53:5.1": "Seyyathāpi, bhikkhave, puriso parittaṃ aggiṃ ujjāletukāmo assa. ",
  "sn46.53:5.2": "So tattha allāni ceva tiṇāni pakkhipeyya, allāni ca gomayāni pakkhipeyya, allāni ca kaṭṭhāni pakkhipeyya, udakavātañca dadeyya, paṃsukena ca okireyya; ",
  "sn46.53:5.3": "bhabbo nu kho so puriso parittaṃ aggiṃ ujjāletun”ti? ",
  "sn46.53:5.4": "“No hetaṃ, bhante”. ",
  "sn46.53:6.1": "“Evameva kho, bhikkhave, yasmiṃ samaye līnaṃ cittaṃ hoti, akālo tasmiṃ samaye passaddhisambojjhaṅgassa bhāvanāya, akālo samādhisambojjhaṅgassa bhāvanāya, akālo upekkhāsambojjhaṅgassa bhāvanāya. ",
  "sn46.53:6.2": "Taṃ kissa hetu? ",
  "sn46.53:6.3": "Līnaṃ, bhikkhave, cittaṃ taṃ etehi dhammehi dussamuṭṭhāpayaṃ hoti. ",
  "sn46.53:7.1": "Yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. ",
  "sn46.53:7.2": "Taṃ kissa hetu? ",
  "sn46.53:7.3": "Līnaṃ, bhikkhave, cittaṃ taṃ etehi dhammehi susamuṭṭhāpayaṃ hoti. ",
  "sn46.53:8.1": "Seyyathāpi, bhikkhave, puriso parittaṃ aggiṃ ujjāletukāmo assa. ",
  "sn46.53:8.2": "So tattha sukkhāni ceva tiṇāni pakkhipeyya, sukkhāni gomayāni pakkhipeyya, sukkhāni kaṭṭhāni pakkhipeyya, mukhavātañca dadeyya, na ca paṃsukena okireyya; ",
  "sn46.53:8.3": "bhabbo nu kho so puriso parittaṃ aggiṃ ujjāletun”ti? ",
  "sn46.53:8.4": "“Evaṃ, bhante”. ",
  "sn46.53:9.1": "“Evameva kho, bhikkhave, yasmiṃ samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. ",
  "sn46.53:9.2": "Taṃ kissa hetu? ",
  "sn46.53:9.3": "Līnaṃ, bhikkhave, cittaṃ taṃ etehi dhammehi susamuṭṭhāpayaṃ hoti. ",
  "sn46.53:10.1": "Yasmiṃ, bhikkhave, samaye uddhataṃ cittaṃ hoti, akālo tasmiṃ samaye dhammavicayasambojjhaṅgassa bhāvanāya, akālo vīriyasambojjhaṅgassa bhāvanāya, akālo pītisambojjhaṅgassa bhāvanāya. ",
  "sn46.53:10.2": "Taṃ kissa hetu? ",
  "sn46.53:10.3": "Uddhataṃ, bhikkhave, cittaṃ taṃ etehi dhammehi duvūpasamayaṃ hoti. ",
  "sn46.53:11.1": "Seyyathāpi, bhikkhave, puriso mahantaṃ aggikkhandhaṃ nibbāpetukāmo assa. ",
  "sn46.53:11.2": "So tattha sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na ca paṃsukena okireyya; ",
  "sn46.53:11.3": "bhabbo nu kho so puriso mahantaṃ aggikkhandhaṃ nibbāpetun”ti? ",
  "sn46.53:11.4": "“No hetaṃ, bhante”. ",
  "sn46.53:12.1": "“Evameva kho, bhikkhave, yasmiṃ samaye uddhataṃ cittaṃ hoti, akālo tasmiṃ samaye dhammavicayasambojjhaṅgassa bhāvanāya, akālo vīriyasambojjhaṅgassa bhāvanāya, akālo pītisambojjhaṅgassa bhāvanāya. ",
  "sn46.53:12.2": "Taṃ kissa hetu? ",
  "sn46.53:12.3": "Uddhataṃ, bhikkhave, cittaṃ taṃ etehi dhammehi duvūpasamayaṃ hoti. ",
  "sn46.53:13.1": "Yasmiñca kho, bhikkhave, samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. ",
  "sn46.53:13.2": "Taṃ kissa hetu? ",
  "sn46.53:13.3": "Uddhataṃ, bhikkhave, cittaṃ taṃ etehi dhammehi suvūpasamayaṃ hoti. ",
  "sn46.53:14.1": "Seyyathāpi, bhikkhave, puriso mahantaṃ aggikkhandhaṃ nibbāpetukāmo assa. ",
  "sn46.53:14.2": "So tattha allāni ceva tiṇāni pakkhipeyya, allāni ca gomayāni pakkhipeyya, allāni ca kaṭṭhāni pakkhipeyya, udakavātañca dadeyya, paṃsukena ca okireyya; ",
  "sn46.53:14.3": "bhabbo nu kho so puriso mahantaṃ aggikkhandhaṃ nibbāpetun”ti? ",
  "sn46.53:14.4": "“Evaṃ, bhante”. ",
  "sn46.53:15.1": "“Evameva kho, bhikkhave, yasmiṃ samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. ",
  "sn46.53:15.2": "Taṃ kissa hetu? ",
  "sn46.53:15.3": "Uddhataṃ, bhikkhave, cittaṃ taṃ etehi dhammehi suvūpasamayaṃ hoti. ",
  "sn46.53:15.4": "Satiñca khvāhaṃ, bhikkhave, sabbatthikaṃ vadāmī”ti. ",
  "sn46.53:15.5": "Tatiyaṃ. "
}