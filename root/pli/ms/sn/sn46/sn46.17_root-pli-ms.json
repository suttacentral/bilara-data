{
  "sn46.17:0.1": "Saṃyutta Nikāya 46 ",
  "sn46.17:0.2": "2. Gilānavagga ",
  "sn46.17:0.3": "17. Pāraṅgamasutta ",
  "sn46.17:1.1": "“Sattime, bhikkhave, bojjhaṅgā bhāvitā bahulīkatā apārā pāraṃ gamanāya saṃvattanti. ",
  "sn46.17:1.2": "Katame satta? ",
  "sn46.17:1.3": "Satisambojjhaṅgo …pe… upekkhāsambojjhaṅgo—",
  "sn46.17:1.4": "ime kho, bhikkhave, satta bojjhaṅgā bhāvitā bahulīkatā apārā pāraṃ gamanāya saṃvattantīti. ",
  "sn46.17:2.1": "Appakā te manussesu, ",
  "sn46.17:2.2": "ye janā pāragāmino; ",
  "sn46.17:2.3": "Athāyaṃ itarā pajā, ",
  "sn46.17:2.4": "tīramevānudhāvati. ",
  "sn46.17:3.1": "Ye ca kho sammadakkhāte, ",
  "sn46.17:3.2": "dhamme dhammānuvattino; ",
  "sn46.17:3.3": "Te janā pāramessanti, ",
  "sn46.17:3.4": "maccudheyyaṃ suduttaraṃ. ",
  "sn46.17:4.1": "Kaṇhaṃ dhammaṃ vippahāya, ",
  "sn46.17:4.2": "sukkaṃ bhāvetha paṇḍito; ",
  "sn46.17:4.3": "Okā anokamāgamma, ",
  "sn46.17:4.4": "viveke yattha dūramaṃ. ",
  "sn46.17:5.1": "Tatrābhiratimiccheyya, ",
  "sn46.17:5.2": "hitvā kāme akiñcano; ",
  "sn46.17:5.3": "Pariyodapeyya attānaṃ, ",
  "sn46.17:5.4": "cittaklesehi paṇḍito. ",
  "sn46.17:6.1": "Yesaṃ sambodhiyaṅgesu, ",
  "sn46.17:6.2": "sammā cittaṃ subhāvitaṃ; ",
  "sn46.17:6.3": "Ādānappaṭinissagge, ",
  "sn46.17:6.4": "anupādāya ye ratā; ",
  "sn46.17:6.5": "Khīṇāsavā jutimanto, ",
  "sn46.17:6.6": "te loke parinibbutā”ti. ",
  "sn46.17:6.7": "Sattamaṃ. "
}