{
  "sn35.103:0.1": "Saṃyutta Nikāya 35 ",
  "sn35.103:0.2": "10. Saḷavagga ",
  "sn35.103:0.3": "103. Udakasutta ",
  "sn35.103:1.1": "“Udako sudaṃ, bhikkhave, rāmaputto evaṃ vācaṃ bhāsati: ",
  "sn35.103:1.2": "‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. ",
  "sn35.103:1.3": "Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṃyeva gaṇḍamūlaṃ palikhataṃ me ‘gaṇḍamūlan’ti bhāsati. ",
  "sn35.103:1.4": "Idha kho taṃ, bhikkhave, bhikkhu sammā vadamāno vadeyya: ",
  "sn35.103:1.5": "‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. ",
  "sn35.103:2.1": "Kathañca, bhikkhave, vedagū hoti? ",
  "sn35.103:2.2": "Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti; ",
  "sn35.103:2.3": "evaṃ kho, bhikkhave, bhikkhu vedagū hoti. ",
  "sn35.103:3.1": "Kathañca, bhikkhave, bhikkhu sabbajī hoti? ",
  "sn35.103:3.2": "Yato kho, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti; ",
  "sn35.103:3.3": "evaṃ kho, bhikkhave, bhikkhu sabbajī hoti. ",
  "sn35.103:4.1": "Kathañca, bhikkhave, bhikkhuno apalikhataṃ gaṇḍamūlaṃ palikhataṃ hoti? ",
  "sn35.103:4.2": "Gaṇḍoti kho, bhikkhave, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. ",
  "sn35.103:4.3": "Gaṇḍamūlanti kho, bhikkhave, taṇhāyetaṃ adhivacanaṃ. ",
  "sn35.103:4.4": "Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā; ",
  "sn35.103:4.5": "evaṃ kho, bhikkhave, bhikkhuno apalikhataṃ gaṇḍamūlaṃ palikhataṃ hoti. ",
  "sn35.103:5.1": "Udako sudaṃ, bhikkhave, rāmaputto evaṃ vācaṃ bhāsati: ",
  "sn35.103:5.2": "‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’ti. ",
  "sn35.103:5.3": "Taṃ kho panetaṃ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; ",
  "sn35.103:5.4": "apalikhataṃyeva gaṇḍamūlaṃ ‘palikhataṃ me gaṇḍamūlan’ti bhāsati. ",
  "sn35.103:5.5": "Idha kho taṃ, bhikkhave, bhikkhu sammā vadamāno vadeyya: ",
  "sn35.103:5.6": "‘idaṃ jātu vedagū, idaṃ jātu sabbajī, idaṃ jātu apalikhataṃ gaṇḍamūlaṃ palikhaṇin’”ti. ",
  "sn35.103:5.7": "Dasamaṃ. ",
  "sn35.103:5.8": "Saḷavaggo pañcamo. ",
  "sn35.103:6.1": "Dve saṅgayhā parihānaṃ, ",
  "sn35.103:6.2": "Pamādavihārī ca saṃvaro; ",
  "sn35.103:6.3": "Samādhi paṭisallānaṃ, ",
  "sn35.103:6.4": "Dve natumhākena uddakoti. ",
  "sn35.103:6.5": "Saḷāyatanavagge dutiyapaṇṇāsako samatto. ",
  "sn35.103:7.1": "Avijjā migajālañca, ",
  "sn35.103:7.2": "Gilānaṃ channaṃ catutthakaṃ; ",
  "sn35.103:7.3": "Saḷavaggena paññāsaṃ, ",
  "sn35.103:7.4": "Dutiyo paṇṇāsako ayanti. ",
  "sn35.103:7.5": "Paṭhamasatakaṃ. "
}