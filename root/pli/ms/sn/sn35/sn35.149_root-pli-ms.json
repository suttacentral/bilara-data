{
  "sn35.149:0.1": "Saṃyutta Nikāya 35 ",
  "sn35.149:0.2": "15. Navapurāṇavagga ",
  "sn35.149:0.3": "149. Anattanibbānasappāyasutta ",
  "sn35.149:1.1": "“Nibbānasappāyaṃ vo, bhikkhave, paṭipadaṃ desessāmi. ",
  "sn35.149:1.2": "Taṃ suṇātha …pe… ",
  "sn35.149:1.3": "katamā ca sā, bhikkhave, nibbānasappāyā paṭipadā? ",
  "sn35.149:1.4": "Idha, bhikkhave, bhikkhu cakkhuṃ anattāti passati, rūpā anattāti passati, cakkhuviññāṇaṃ anattāti passati, cakkhusamphasso anattāti passati, yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattāti passati …pe… ",
  "sn35.149:1.5": "mano anattāti passati, dhammā anattāti passati, manoviññāṇaṃ anattāti passati, manosamphasso anattāti passati, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi anattāti passati. ",
  "sn35.149:1.6": "Ayaṃ kho sā, bhikkhave, nibbānasappāyā paṭipadā”ti. ",
  "sn35.149:1.7": "Catutthaṃ. "
}