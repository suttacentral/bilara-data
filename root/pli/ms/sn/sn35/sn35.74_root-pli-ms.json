{
  "sn35.74:0.1": "Saṃyutta Nikāya 35 ",
  "sn35.74:0.2": "8. Gilānavagga ",
  "sn35.74:0.3": "74. Paṭhamagilānasutta ",
  "sn35.74:1.1": "Sāvatthinidānaṃ. ",
  "sn35.74:1.2": "Atha kho aññataro bhikkhu yena bhagavā tenupasaṅkami …pe… ekamantaṃ nisinno kho so bhikkhu bhagavantaṃ etadavoca: ",
  "sn35.74:1.3": "“amukasmiṃ, bhante, vihāre aññataro bhikkhu navo appaññāto ābādhiko dukkhito bāḷhagilāno. ",
  "sn35.74:1.4": "Sādhu, bhante, bhagavā yena so bhikkhu tenupasaṅkamatu anukampaṃ upādāyā”ti. ",
  "sn35.74:2.1": "Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. ",
  "sn35.74:2.2": "Addasā kho so bhikkhu bhagavantaṃ dūratova āgacchantaṃ. ",
  "sn35.74:2.3": "Disvāna mañcake samadhosi. ",
  "sn35.74:2.4": "Atha kho bhagavā taṃ bhikkhuṃ etadavoca: ",
  "sn35.74:2.5": "“alaṃ, bhikkhu, mā tvaṃ mañcake samadhosi. ",
  "sn35.74:2.6": "Santimāni āsanāni paññattāni, tatthāhaṃ nisīdissāmī”ti. ",
  "sn35.74:2.7": "Nisīdi bhagavā paññatte āsane. ",
  "sn35.74:2.8": "Nisajja kho bhagavā taṃ bhikkhuṃ etadavoca: ",
  "sn35.74:2.9": "“kacci te, bhikkhu, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo”ti? ",
  "sn35.74:3.1": "“Na me, bhante, khamanīyaṃ, na yāpanīyaṃ, bāḷhā me dukkhā vedanā abhikkamanti no paṭikkamanti, abhikkamosānaṃ paññāyati no paṭikkamo”ti. ",
  "sn35.74:4.1": "“Kacci te, bhikkhu, na kiñci kukkuccaṃ, na koci vippaṭisāro”ti? ",
  "sn35.74:5.1": "“Taggha me, bhante, anappakaṃ kukkuccaṃ, anappako vippaṭisāro”ti. ",
  "sn35.74:6.1": "“Kacci pana taṃ, bhikkhu, attā sīlato upavadatī”ti? ",
  "sn35.74:7.1": "“Na kho maṃ, bhante, attā sīlato upavadatī”ti. ",
  "sn35.74:8.1": "“No ce kira te, bhikkhu, attā sīlato upavadati, atha kiñca te kukkuccaṃ ko ca vippaṭisāro”ti? ",
  "sn35.74:9.1": "“Na khvāhaṃ, bhante, sīlavisuddhatthaṃ bhagavatā dhammaṃ desitaṃ ājānāmī”ti. ",
  "sn35.74:10.1": "“No ce kira tvaṃ, bhikkhu, sīlavisuddhatthaṃ mayā dhammaṃ desitaṃ ājānāsi, atha kimatthaṃ carahi tvaṃ, bhikkhu, mayā dhammaṃ desitaṃ ājānāsī”ti? ",
  "sn35.74:11.1": "“Rāgavirāgatthaṃ khvāhaṃ, bhante, bhagavatā dhammaṃ desitaṃ ājānāmī”ti. ",
  "sn35.74:12.1": "“Sādhu sādhu, bhikkhu. ",
  "sn35.74:12.2": "Sādhu kho tvaṃ, bhikkhu, rāgavirāgatthaṃ mayā dhammaṃ desitaṃ ājānāsi. ",
  "sn35.74:12.3": "Rāgavirāgattho hi, bhikkhu, mayā dhammo desito. ",
  "sn35.74:12.4": "Taṃ kiṃ maññasi, bhikkhu, ",
  "sn35.74:12.5": "cakkhu niccaṃ vā aniccaṃ vā”ti? ",
  "sn35.74:13.1": "“Aniccaṃ, bhante”. ",
  "sn35.74:14.1": "“…pe… ",
  "sn35.74:14.2": "Sotaṃ … ",
  "sn35.74:14.3": "ghānaṃ … ",
  "sn35.74:14.4": "jivhā … ",
  "sn35.74:14.5": "kāyo … ",
  "sn35.74:14.6": "mano nicco vā anicco vā”ti? ",
  "sn35.74:15.1": "“Anicco, bhante”. ",
  "sn35.74:16.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.74:17.1": "“Dukkhaṃ, bhante”. ",
  "sn35.74:18.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.74:18.2": "‘etaṃ mama, esohamasmi, eso me attā’”ti? ",
  "sn35.74:19.1": "“No hetaṃ, bhante”. ",
  "sn35.74:20.1": "“Evaṃ passaṃ, bhikkhu, sutavā ariyasāvako cakkhusmimpi nibbindati, sotasmimpi nibbindati …pe… manasmimpi nibbindati. ",
  "sn35.74:20.2": "Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn35.74:20.3": "‘Khīṇā jāti …pe… nāparaṃ itthattāyā’ti pajānātī”ti. ",
  "sn35.74:21.1": "Idamavoca bhagavā. ",
  "sn35.74:21.2": "Attamano so bhikkhu bhagavato bhāsitaṃ abhinandi. ",
  "sn35.74:21.3": "Imasmiñca pana veyyākaraṇasmiṃ bhaññamāne tassa bhikkhuno virajaṃ vītamalaṃ dhammacakkhuṃ udapādi: ",
  "sn35.74:21.4": "“yaṃ kiñci samudayadhammaṃ sabbaṃ taṃ nirodhadhamman”ti. ",
  "sn35.74:21.5": "Paṭhamaṃ. "
}