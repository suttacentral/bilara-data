{
  "sn35.247:0.1": "Saṃyutta Nikāya 35 ",
  "sn35.247:0.2": "19. Āsīvisavagga ",
  "sn35.247:0.3": "247. Chappāṇakopamasutta ",
  "sn35.247:1.1": "“Seyyathāpi, bhikkhave, puriso arugatto pakkagatto saravanaṃ paviseyya. ",
  "sn35.247:1.2": "Tassa kusakaṇṭakā ceva pāde vijjheyyuṃ, sarapattāni ca gattāni vilekheyyuṃ. ",
  "sn35.247:1.3": "Evañhi so, bhikkhave, puriso bhiyyoso mattāya tatonidānaṃ dukkhaṃ domanassaṃ paṭisaṃvediyetha. ",
  "sn35.247:1.4": "Evameva kho, bhikkhave, idhekacco bhikkhu gāmagato vā araññagato vā labhati vattāraṃ: ",
  "sn35.247:1.5": "‘ayañca so āyasmā evaṃkārī evaṃsamācāro asucigāmakaṇṭako’ti. ",
  "sn35.247:1.6": "Taṃ kaṇṭakoti iti viditvā saṃvaro ca asaṃvaro ca veditabbo. ",
  "sn35.247:2.1": "Kathañca, bhikkhave, asaṃvaro hoti? ",
  "sn35.247:2.2": "Idha, bhikkhave, bhikkhu cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati parittacetaso. ",
  "sn35.247:2.3": "Tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.247:2.4": "Sotena saddaṃ sutvā … ",
  "sn35.247:2.5": "ghānena gandhaṃ ghāyitvā … ",
  "sn35.247:2.6": "jivhāya rasaṃ sāyitvā … ",
  "sn35.247:2.7": "kāyena phoṭṭhabbaṃ phusitvā … ",
  "sn35.247:2.8": "manasā dhammaṃ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassati ca viharati parittacetaso, ",
  "sn35.247:2.9": "tañca cetovimuttiṃ paññāvimuttiṃ yathābhūtaṃ nappajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.247:3.1": "Seyyathāpi, bhikkhave, puriso chappāṇake gahetvā nānāvisaye nānāgocare daḷhāya rajjuyā bandheyya. ",
  "sn35.247:3.2": "Ahiṃ gahetvā daḷhāya rajjuyā bandheyya. ",
  "sn35.247:3.3": "Susumāraṃ gahetvā daḷhāya rajjuyā bandheyya. ",
  "sn35.247:3.4": "Pakkhiṃ gahetvā daḷhāya rajjuyā bandheyya. ",
  "sn35.247:3.5": "Kukkuraṃ gahetvā daḷhāya rajjuyā bandheyya. ",
  "sn35.247:3.6": "Siṅgālaṃ gahetvā daḷhāya rajjuyā bandheyya. ",
  "sn35.247:3.7": "Makkaṭaṃ gahetvā daḷhāya rajjuyā bandheyya. ",
  "sn35.247:3.8": "Daḷhāya rajjuyā bandhitvā majjhe gaṇṭhiṃ karitvā ossajjeyya. ",
  "sn35.247:3.9": "Atha kho, te, bhikkhave, chappāṇakā nānāvisayā nānāgocarā sakaṃ sakaṃ gocaravisayaṃ āviñcheyyuṃ—",
  "sn35.247:3.10": "ahi āviñcheyya ‘vammikaṃ pavekkhāmī’ti, susumāro āviñcheyya ‘udakaṃ pavekkhāmī’ti, pakkhī āviñcheyya ‘ākāsaṃ ḍessāmī’ti, kukkuro āviñcheyya ‘gāmaṃ pavekkhāmī’ti, siṅgālo āviñcheyya ‘sīvathikaṃ pavekkhāmī’ti, makkaṭo āviñcheyya ‘vanaṃ pavekkhāmī’ti. ",
  "sn35.247:3.11": "Yadā kho te, bhikkhave, chappāṇakā jhattā assu kilantā, atha kho yo nesaṃ pāṇakānaṃ balavataro assa tassa te anuvatteyyuṃ, anuvidhāyeyyuṃ vasaṃ gaccheyyuṃ. ",
  "sn35.247:3.12": "Evameva kho, bhikkhave, yassa kassaci bhikkhuno kāyagatāsati abhāvitā abahulīkatā, taṃ cakkhu āviñchati manāpiyesu rūpesu, amanāpiyā rūpā paṭikūlā honti …pe… ",
  "sn35.247:3.13": "mano āviñchati manāpiyesu dhammesu, amanāpiyā dhammā paṭikūlā honti. ",
  "sn35.247:3.14": "Evaṃ kho, bhikkhave, asaṃvaro hoti. ",
  "sn35.247:4.1": "Kathañca, bhikkhave, saṃvaro hoti? ",
  "sn35.247:4.2": "Idha, bhikkhave, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso, ",
  "sn35.247:4.3": "tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti …pe… ",
  "sn35.247:4.4": "jivhāya rasaṃ sāyitvā …pe… ",
  "sn35.247:4.5": "manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso, ",
  "sn35.247:4.6": "tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. ",
  "sn35.247:5.1": "Seyyathāpi, bhikkhave, puriso chappāṇake gahetvā nānāvisaye nānāgocare daḷhāya rajjuyā bandheyya. ",
  "sn35.247:5.2": "Ahiṃ gahetvā daḷhāya rajjuyā bandheyya. ",
  "sn35.247:5.3": "Susumāraṃ gahetvā daḷhāya rajjuyā bandheyya. ",
  "sn35.247:5.4": "Pakkhiṃ gahetvā …pe… ",
  "sn35.247:5.5": "kukkuraṃ gahetvā … ",
  "sn35.247:5.6": "siṅgālaṃ gahetvā … ",
  "sn35.247:5.7": "makkaṭaṃ gahetvā daḷhāya rajjuyā bandheyya. ",
  "sn35.247:5.8": "Daḷhāya rajjuyā bandhitvā daḷhe khīle vā thambhe vā upanibandheyya. ",
  "sn35.247:5.9": "Atha kho te, bhikkhave, chappāṇakā nānāvisayā nānāgocarā sakaṃ sakaṃ gocaravisayaṃ āviñcheyyuṃ—",
  "sn35.247:5.10": "ahi āviñcheyya ‘vammikaṃ pavekkhāmī’ti, susumāro āviñcheyya ‘udakaṃ pavekkhāmī’ti, pakkhī āviñcheyya ‘ākāsaṃ ḍessāmī’ti, kukkuro āviñcheyya ‘gāmaṃ pavekkhāmī’ti, siṅgālo āviñcheyya ‘sīvathikaṃ pavekkhāmī’ti, makkaṭo āviñcheyya ‘vanaṃ pavekkhāmī’ti. ",
  "sn35.247:5.11": "Yadā kho te, bhikkhave, chappāṇakā jhattā assu kilantā, atha tameva khīlaṃ vā thambhaṃ vā upatiṭṭheyyuṃ, upanisīdeyyuṃ, upanipajjeyyuṃ. ",
  "sn35.247:5.12": "Evameva kho, bhikkhave, yassa kassaci bhikkhuno kāyagatāsati bhāvitā bahulīkatā, taṃ cakkhu nāviñchati manāpiyesu rūpesu, amanāpiyā rūpā nappaṭikūlā honti …pe… jivhā nāviñchati manāpiyesu rasesu …pe… ",
  "sn35.247:5.13": "mano nāviñchati manāpiyesu dhammesu, amanāpiyā dhammā nappaṭikūlā honti. ",
  "sn35.247:5.14": "Evaṃ kho, bhikkhave, saṃvaro hoti. ",
  "sn35.247:6.1": "‘Daḷhe khīle vā thambhe vā’ti kho, bhikkhave, kāyagatāya satiyā etaṃ adhivacanaṃ. ",
  "sn35.247:6.2": "Tasmātiha vo, bhikkhave, evaṃ sikkhitabbaṃ: ",
  "sn35.247:6.3": "‘kāyagatā no sati bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. ",
  "sn35.247:6.4": "Evañhi kho, bhikkhave, sikkhitabban”ti. ",
  "sn35.247:6.5": "Dasamaṃ. "
}