{
  "sn35.229:0.1": "Saṃyutta Nikāya 35 ",
  "sn35.229:0.2": "18. Samuddavagga ",
  "sn35.229:0.3": "229. Dutiyasamuddasutta ",
  "sn35.229:1.1": "“‘Samuddo, samuddo’ti, bhikkhave, assutavā puthujjano bhāsati. ",
  "sn35.229:1.2": "Neso, bhikkhave, ariyassa vinaye samuddo. ",
  "sn35.229:1.3": "Mahā eso, bhikkhave, udakarāsi mahāudakaṇṇavo. ",
  "sn35.229:1.4": "Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. ",
  "sn35.229:1.5": "Ayaṃ vuccati, bhikkhave, ariyassa vinaye samuddo. ",
  "sn35.229:1.6": "Etthāyaṃ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā, apāyaṃ duggatiṃ vinipātaṃ saṃsāraṃ nātivattati …pe…. ",
  "sn35.229:2.1": "Santi, bhikkhave, jivhāviññeyyā rasā …pe… santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. ",
  "sn35.229:2.2": "Ayaṃ vuccati, bhikkhave, ariyassa vinaye samuddo. ",
  "sn35.229:2.3": "Etthāyaṃ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā apāyaṃ duggatiṃ vinipātaṃ saṃsāraṃ nātivattatīti. ",
  "sn35.229:3.1": "Yassa rāgo ca doso ca, ",
  "sn35.229:3.2": "Avijjā ca virājitā; ",
  "sn35.229:3.3": "So imaṃ samuddaṃ sagāhaṃ sarakkhasaṃ, ",
  "sn35.229:3.4": "Saūmibhayaṃ duttaraṃ accatari. ",
  "sn35.229:4.1": "Saṅgātigo maccujaho nirupadhi, ",
  "sn35.229:4.2": "Pahāsi dukkhaṃ apunabbhavāya; ",
  "sn35.229:4.3": "Atthaṅgato so na puneti, ",
  "sn35.229:4.4": "Amohayī maccurājanti brūmī”ti. ",
  "sn35.229:4.5": "Dutiyaṃ. "
}