{
  "sn35.80:0.1": "Saṃyutta Nikāya 35 ",
  "sn35.80:0.2": "8. Gilānavagga ",
  "sn35.80:0.3": "80. Dutiyaavijjāpahānasutta ",
  "sn35.80:1.1": "Atha kho aññataro bhikkhu …pe… etadavoca: ",
  "sn35.80:1.2": "“atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti? ",
  "sn35.80:2.1": "“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. ",
  "sn35.80:3.1": "“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti? ",
  "sn35.80:4.1": "“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. ",
  "sn35.80:5.1": "“Kathaṃ pana, bhante, jānato, kathaṃ passato avijjā pahīyati, vijjā uppajjatī”ti? ",
  "sn35.80:6.1": "“Idha, bhikkhu, bhikkhuno sutaṃ hoti: ",
  "sn35.80:6.2": "‘sabbe dhammā nālaṃ abhinivesāyā’ti. ",
  "sn35.80:6.3": "Evañcetaṃ, bhikkhu, bhikkhuno sutaṃ hoti: ",
  "sn35.80:6.4": "‘sabbe dhammā nālaṃ abhinivesāyā’ti. ",
  "sn35.80:6.5": "So sabbaṃ dhammaṃ abhijānāti, sabbaṃ dhammaṃ abhiññāya sabbaṃ dhammaṃ parijānāti, sabbaṃ dhammaṃ pariññāya sabbanimittāni aññato passati, cakkhuṃ aññato passati, rūpe … ",
  "sn35.80:6.6": "cakkhuviññāṇaṃ … ",
  "sn35.80:6.7": "cakkhusamphassaṃ … ",
  "sn35.80:6.8": "yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aññato passati …pe… ",
  "sn35.80:6.9": "manaṃ aññato passati, dhamme … ",
  "sn35.80:6.10": "manoviññāṇaṃ … ",
  "sn35.80:6.11": "manosamphassaṃ … ",
  "sn35.80:6.12": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aññato passati. ",
  "sn35.80:6.13": "Evaṃ kho, bhikkhu, jānato evaṃ passato bhikkhuno avijjā pahīyati, vijjā uppajjatī”ti. ",
  "sn35.80:6.14": "Sattamaṃ. "
}