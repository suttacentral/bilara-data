{
  "sn35.52:0.1": "Saṃyutta Nikāya 35 ",
  "sn35.52:0.2": "5. Sabbaaniccavagga ",
  "sn35.52:0.3": "52. Upassaṭṭhasutta ",
  "sn35.52:1.1": "“Sabbaṃ, bhikkhave, upassaṭṭhaṃ. ",
  "sn35.52:1.2": "Kiñca, bhikkhave, sabbaṃ upassaṭṭhaṃ? ",
  "sn35.52:1.3": "Cakkhu, bhikkhave, upassaṭṭhaṃ, rūpā upassaṭṭhā, cakkhuviññāṇaṃ upassaṭṭhaṃ, cakkhusamphasso upassaṭṭho. ",
  "sn35.52:1.4": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ …pe… ",
  "sn35.52:1.5": "jivhā upassaṭṭhā, rasā upassaṭṭhā, jivhāviññāṇaṃ upassaṭṭhaṃ, jivhāsamphasso upassaṭṭho. ",
  "sn35.52:1.6": "Yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ. ",
  "sn35.52:1.7": "Kāyo upassaṭṭho … ",
  "sn35.52:1.8": "mano upassaṭṭho, dhammā upassaṭṭhā, manoviññāṇaṃ upassaṭṭhaṃ, manosamphasso upassaṭṭho. ",
  "sn35.52:1.9": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi upassaṭṭhaṃ. ",
  "sn35.52:1.10": "Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. ",
  "sn35.52:1.11": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati …pe… ",
  "sn35.52:1.12": "manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. ",
  "sn35.52:1.13": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. ",
  "sn35.52:1.14": "Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn35.52:1.15": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn35.52:1.16": "Dasamaṃ. ",
  "sn35.52:1.17": "Sabbaaniccavaggo pañcamo. ",
  "sn35.52:2.1": "Aniccaṃ dukkhaṃ anattā, ",
  "sn35.52:2.2": "abhiññeyyaṃ pariññeyyaṃ; ",
  "sn35.52:2.3": "Pahātabbaṃ sacchikātabbaṃ, ",
  "sn35.52:2.4": "abhiññeyyapariññeyyaṃ; ",
  "sn35.52:2.5": "Upaddutaṃ upassaṭṭhaṃ, ",
  "sn35.52:2.6": "vaggo tena pavuccatīti. ",
  "sn35.52:2.7": "Saḷāyatanavagge paṭhamapaṇṇāsako samatto. ",
  "sn35.52:3.1": "Aniccavaggaṃ yamakaṃ, ",
  "sn35.52:3.2": "Sabbaṃ vaggaṃ jātidhammaṃ; ",
  "sn35.52:3.3": "Aniccavaggena paññāsaṃ, ",
  "sn35.52:3.4": "Pañcamo tena pavuccatīti. "
}