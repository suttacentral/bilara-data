{
  "sn35.152:0.1": "Saṃyutta Nikāya 35 ",
  "sn35.152:0.2": "15. Navapurāṇavagga ",
  "sn35.152:0.3": "152. Kimatthiyabrahmacariyasutta ",
  "sn35.152:1.1": "“Sace vo, bhikkhave, aññatitthiyā paribbājakā evaṃ puccheyyuṃ: ",
  "sn35.152:1.2": "‘kimatthiyaṃ, āvuso, samaṇe gotame brahmacariyaṃ vussatī’ti? ",
  "sn35.152:1.3": "Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha: ",
  "sn35.152:1.4": "‘dukkhassa kho, āvuso, pariññāya bhagavati brahmacariyaṃ vussatī’ti. ",
  "sn35.152:1.5": "Sace pana vo, bhikkhave, aññatitthiyā paribbājakā evaṃ puccheyyuṃ: ",
  "sn35.152:1.6": "‘katamaṃ panāvuso, dukkhaṃ, yassa pariññāya samaṇe gotame brahmacariyaṃ vussatī’ti? ",
  "sn35.152:1.7": "Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha: ",
  "sn35.152:2.1": "‘Cakkhu kho, āvuso, dukkhaṃ; ",
  "sn35.152:2.2": "tassa pariññāya bhagavati brahmacariyaṃ vussati. ",
  "sn35.152:2.3": "Rūpā dukkhā; ",
  "sn35.152:2.4": "tesaṃ pariññāya bhagavati brahmacariyaṃ vussati. ",
  "sn35.152:2.5": "Cakkhuviññāṇaṃ dukkhaṃ; ",
  "sn35.152:2.6": "tassa pariññāya bhagavati brahmacariyaṃ vussati. ",
  "sn35.152:2.7": "Cakkhusamphasso dukkho; ",
  "sn35.152:2.8": "tassa pariññāya bhagavati brahmacariyaṃ vussati. ",
  "sn35.152:2.9": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ; ",
  "sn35.152:2.10": "tassa pariññāya bhagavati brahmacariyaṃ vussati …pe… ",
  "sn35.152:2.11": "jivhā dukkhā … ",
  "sn35.152:2.12": "mano dukkho; ",
  "sn35.152:2.13": "tassa pariññāya bhagavati brahmacariyaṃ vussati … ",
  "sn35.152:2.14": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhaṃ; ",
  "sn35.152:2.15": "tassa pariññāya bhagavati brahmacariyaṃ vussati. ",
  "sn35.152:2.16": "Idaṃ kho, āvuso, dukkhaṃ; ",
  "sn35.152:2.17": "yassa pariññāya bhagavati brahmacariyaṃ vussatī’ti. ",
  "sn35.152:2.18": "Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti. ",
  "sn35.152:2.19": "Sattamaṃ. "
}