{
  "sn35.95:0.1": "Saṃyutta Nikāya 35 ",
  "sn35.95:0.2": "10. Saḷavagga ",
  "sn35.95:0.3": "95. Mālukyaputtasutta ",
  "sn35.95:1.1": "Atha kho āyasmā mālukyaputto yena bhagavā tenupasaṅkami …pe… ekamantaṃ nisinno kho āyasmā mālukyaputto bhagavantaṃ etadavoca: ",
  "sn35.95:1.2": "“sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. ",
  "sn35.95:2.1": "“Ettha dāni, mālukyaputta, kiṃ dahare bhikkhū vakkhāma. ",
  "sn35.95:2.2": "Yatra hi nāma tvaṃ, bhikkhu, jiṇṇo vuddho mahallako addhagato vayoanuppatto saṅkhittena ovādaṃ yācasī”ti. ",
  "sn35.95:3.1": "“Kiñcāpāhaṃ, bhante, jiṇṇo vuddho mahallako addhagato vayoanuppatto. ",
  "sn35.95:3.2": "Desetu me, bhante, bhagavā saṅkhittena dhammaṃ, desetu sugato saṅkhittena dhammaṃ, appeva nāmāhaṃ bhagavato bhāsitassa atthaṃ ājāneyyaṃ. Appeva nāmāhaṃ bhagavato bhāsitassa dāyādo assan”ti. ",
  "sn35.95:4.1": "“Taṃ kiṃ maññasi, mālukyaputta, ",
  "sn35.95:4.2": "ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti? Atthi te tattha chando vā rāgo vā pemaṃ vā”ti? ",
  "sn35.95:4.3": "“No hetaṃ, bhante”. ",
  "sn35.95:5.1": "“Ye te sotaviññeyyā saddā assutā assutapubbā, na ca suṇāsi, na ca te hoti suṇeyyanti? Atthi te tattha chando vā rāgo vā pemaṃ vā”ti? ",
  "sn35.95:5.2": "“No hetaṃ, bhante”. ",
  "sn35.95:6.1": "“Ye te ghānaviññeyyā gandhā aghāyitā aghāyitapubbā, na ca ghāyasi, na ca te hoti ghāyeyyanti? Atthi te tattha chando vā rāgo vā pemaṃ vā”ti? ",
  "sn35.95:6.2": "“No hetaṃ, bhante”. ",
  "sn35.95:7.1": "“Ye te jivhāviññeyyā rasā asāyitā asāyitapubbā, na ca sāyasi, na ca te hoti sāyeyyanti? Atthi te tattha chando vā rāgo vā pemaṃ vā”ti? ",
  "sn35.95:7.2": "“No hetaṃ, bhante”. ",
  "sn35.95:8.1": "“Ye te kāyaviññeyyā phoṭṭhabbā asamphuṭṭhā asamphuṭṭhapubbā, na ca phusasi, na ca te hoti phuseyyanti? Atthi te tattha chando vā rāgo vā pemaṃ vā”ti? ",
  "sn35.95:8.2": "“No hetaṃ, bhante”. ",
  "sn35.95:9.1": "“Ye te manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti? Atthi te tattha chando vā rāgo vā pemaṃ vā”ti? ",
  "sn35.95:9.2": "“No hetaṃ, bhante”. ",
  "sn35.95:10.1": "“Ettha ca te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati. ",
  "sn35.95:10.2": "Yato kho te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṃ bhavissati, sute sutamattaṃ bhavissati, mute mutamattaṃ bhavissati, viññāte viññātamattaṃ bhavissati; ",
  "sn35.95:10.3": "tato tvaṃ, mālukyaputta, na tena. ",
  "sn35.95:10.4": "Yato tvaṃ, mālukyaputta, na tena; ",
  "sn35.95:10.5": "tato tvaṃ, mālukyaputta, na tattha. ",
  "sn35.95:10.6": "Yato tvaṃ, mālukyaputta, na tattha; ",
  "sn35.95:10.7": "tato tvaṃ, mālukyaputta, nevidha, na huraṃ, na ubhayamantarena. ",
  "sn35.95:10.8": "Esevanto dukkhassā”ti. ",
  "sn35.95:11.1": "“Imassa khvāhaṃ, bhante, bhagavatā saṅkhittena bhāsitassa vitthārena atthaṃ ājānāmi: ",
  "sn35.95:12.1": "‘Rūpaṃ disvā sati muṭṭhā, ",
  "sn35.95:12.2": "Piyaṃ nimittaṃ manasi karoto; ",
  "sn35.95:12.3": "Sārattacitto vedeti, ",
  "sn35.95:12.4": "Tañca ajjhosa tiṭṭhati. ",
  "sn35.95:13.1": "Tassa vaḍḍhanti vedanā, ",
  "sn35.95:13.2": "anekā rūpasambhavā; ",
  "sn35.95:13.3": "Abhijjhā ca vihesā ca, ",
  "sn35.95:13.4": "cittamassūpahaññati; ",
  "sn35.95:13.5": "Evaṃ ācinato dukkhaṃ, ",
  "sn35.95:13.6": "ārā nibbāna vuccati. ",
  "sn35.95:14.1": "Saddaṃ sutvā sati muṭṭhā, ",
  "sn35.95:14.2": "Piyaṃ nimittaṃ manasi karoto; ",
  "sn35.95:14.3": "Sārattacitto vedeti, ",
  "sn35.95:14.4": "Tañca ajjhosa tiṭṭhati. ",
  "sn35.95:15.1": "Tassa vaḍḍhanti vedanā, ",
  "sn35.95:15.2": "anekā saddasambhavā; ",
  "sn35.95:15.3": "Abhijjhā ca vihesā ca, ",
  "sn35.95:15.4": "cittamassūpahaññati; ",
  "sn35.95:15.5": "Evaṃ ācinato dukkhaṃ, ",
  "sn35.95:15.6": "ārā nibbāna vuccati. ",
  "sn35.95:16.1": "Gandhaṃ ghatvā sati muṭṭhā, ",
  "sn35.95:16.2": "Piyaṃ nimittaṃ manasi karoto; ",
  "sn35.95:16.3": "Sārattacitto vedeti, ",
  "sn35.95:16.4": "Tañca ajjhosa tiṭṭhati. ",
  "sn35.95:17.1": "Tassa vaḍḍhanti vedanā, ",
  "sn35.95:17.2": "anekā gandhasambhavā; ",
  "sn35.95:17.3": "Abhijjhā ca vihesā ca, ",
  "sn35.95:17.4": "cittamassūpahaññati; ",
  "sn35.95:17.5": "Evaṃ ācinato dukkhaṃ, ",
  "sn35.95:17.6": "ārā nibbāna vuccati. ",
  "sn35.95:18.1": "Rasaṃ bhotvā sati muṭṭhā, ",
  "sn35.95:18.2": "Piyaṃ nimittaṃ manasi karoto; ",
  "sn35.95:18.3": "Sārattacitto vedeti, ",
  "sn35.95:18.4": "Tañca ajjhosa tiṭṭhati. ",
  "sn35.95:19.1": "Tassa vaḍḍhanti vedanā, ",
  "sn35.95:19.2": "anekā rasasambhavā; ",
  "sn35.95:19.3": "Abhijjhā ca vihesā ca, ",
  "sn35.95:19.4": "cittamassūpahaññati; ",
  "sn35.95:19.5": "Evaṃ ācinato dukkhaṃ, ",
  "sn35.95:19.6": "ārā nibbāna vuccati. ",
  "sn35.95:20.1": "Phassaṃ phussa sati muṭṭhā, ",
  "sn35.95:20.2": "Piyaṃ nimittaṃ manasi karoto; ",
  "sn35.95:20.3": "Sārattacitto vedeti, ",
  "sn35.95:20.4": "Tañca ajjhosa tiṭṭhati. ",
  "sn35.95:21.1": "Tassa vaḍḍhanti vedanā, ",
  "sn35.95:21.2": "anekā phassasambhavā; ",
  "sn35.95:21.3": "Abhijjhā ca vihesā ca, ",
  "sn35.95:21.4": "cittamassūpahaññati; ",
  "sn35.95:21.5": "Evaṃ ācinato dukkhaṃ, ",
  "sn35.95:21.6": "ārā nibbāna vuccati. ",
  "sn35.95:22.1": "Dhammaṃ ñatvā sati muṭṭhā, ",
  "sn35.95:22.2": "Piyaṃ nimittaṃ manasi karoto; ",
  "sn35.95:22.3": "Sārattacitto vedeti, ",
  "sn35.95:22.4": "Tañca ajjhosa tiṭṭhati. ",
  "sn35.95:23.1": "Tassa vaḍḍhanti vedanā, ",
  "sn35.95:23.2": "anekā dhammasambhavā; ",
  "sn35.95:23.3": "Abhijjhā ca vihesā ca, ",
  "sn35.95:23.4": "cittamassūpahaññati; ",
  "sn35.95:23.5": "Evaṃ ācinato dukkhaṃ, ",
  "sn35.95:23.6": "ārā nibbāna vuccati. ",
  "sn35.95:24.1": "Na so rajjati rūpesu, ",
  "sn35.95:24.2": "rūpaṃ disvā paṭissato; ",
  "sn35.95:24.3": "Virattacitto vedeti, ",
  "sn35.95:24.4": "tañca nājjhosa tiṭṭhati. ",
  "sn35.95:25.1": "Yathāssa passato rūpaṃ, ",
  "sn35.95:25.2": "sevato cāpi vedanaṃ; ",
  "sn35.95:25.3": "Khīyati nopacīyati, ",
  "sn35.95:25.4": "evaṃ so caratī sato; ",
  "sn35.95:25.5": "Evaṃ apacinato dukkhaṃ, ",
  "sn35.95:25.6": "santike nibbāna vuccati. ",
  "sn35.95:26.1": "Na so rajjati saddesu, ",
  "sn35.95:26.2": "saddaṃ sutvā paṭissato; ",
  "sn35.95:26.3": "Virattacitto vedeti, ",
  "sn35.95:26.4": "tañca nājjhosa tiṭṭhati. ",
  "sn35.95:27.1": "Yathāssa suṇato saddaṃ, ",
  "sn35.95:27.2": "sevato cāpi vedanaṃ; ",
  "sn35.95:27.3": "Khīyati nopacīyati, ",
  "sn35.95:27.4": "evaṃ so caratī sato; ",
  "sn35.95:27.5": "Evaṃ apacinato dukkhaṃ, ",
  "sn35.95:27.6": "santike nibbāna vuccati. ",
  "sn35.95:28.1": "Na so rajjati gandhesu, ",
  "sn35.95:28.2": "gandhaṃ ghatvā paṭissato; ",
  "sn35.95:28.3": "Virattacitto vedeti, ",
  "sn35.95:28.4": "tañca nājjhosa tiṭṭhati. ",
  "sn35.95:29.1": "Yathāssa ghāyato gandhaṃ, ",
  "sn35.95:29.2": "sevato cāpi vedanaṃ; ",
  "sn35.95:29.3": "Khīyati nopacīyati, ",
  "sn35.95:29.4": "evaṃ so caratī sato; ",
  "sn35.95:29.5": "Evaṃ apacinato dukkhaṃ, ",
  "sn35.95:29.6": "santike nibbāna vuccati. ",
  "sn35.95:30.1": "Na so rajjati rasesu, ",
  "sn35.95:30.2": "rasaṃ bhotvā paṭissato; ",
  "sn35.95:30.3": "Virattacitto vedeti, ",
  "sn35.95:30.4": "tañca nājjhosa tiṭṭhati. ",
  "sn35.95:31.1": "Yathāssa sāyato rasaṃ, ",
  "sn35.95:31.2": "sevato cāpi vedanaṃ; ",
  "sn35.95:31.3": "Khīyati nopacīyati, ",
  "sn35.95:31.4": "evaṃ so caratī sato; ",
  "sn35.95:31.5": "Evaṃ apacinato dukkhaṃ, ",
  "sn35.95:31.6": "santike nibbāna vuccati. ",
  "sn35.95:32.1": "Na so rajjati phassesu, ",
  "sn35.95:32.2": "phassaṃ phussa paṭissato; ",
  "sn35.95:32.3": "Virattacitto vedeti, ",
  "sn35.95:32.4": "tañca nājjhosa tiṭṭhati. ",
  "sn35.95:33.1": "Yathāssa phusato phassaṃ, ",
  "sn35.95:33.2": "sevato cāpi vedanaṃ; ",
  "sn35.95:33.3": "Khīyati nopacīyati, ",
  "sn35.95:33.4": "evaṃ so caratī sato; ",
  "sn35.95:33.5": "Evaṃ apacinato dukkhaṃ, ",
  "sn35.95:33.6": "santike nibbāna vuccati. ",
  "sn35.95:34.1": "Na so rajjati dhammesu, ",
  "sn35.95:34.2": "dhammaṃ ñatvā paṭissato; ",
  "sn35.95:34.3": "Virattacitto vedeti, ",
  "sn35.95:34.4": "tañca nājjhosa tiṭṭhati. ",
  "sn35.95:35.1": "Yathāssa jānato dhammaṃ, ",
  "sn35.95:35.2": "Sevato cāpi vedanaṃ; ",
  "sn35.95:35.3": "Khīyati nopacīyati, ",
  "sn35.95:35.4": "Evaṃ so caratī sato; ",
  "sn35.95:35.5": "Evaṃ apacinato dukkhaṃ, ",
  "sn35.95:35.6": "Santike nibbāna vuccatī’ti. ",
  "sn35.95:36.1": "Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti. ",
  "sn35.95:36.2": "“Sādhu sādhu, mālukyaputta. ",
  "sn35.95:36.3": "Sādhu kho tvaṃ, mālukyaputta, mayā saṅkhittena bhāsitassa vitthārena atthaṃ ājānāsi: ",
  "sn35.95:37.1": "‘Rūpaṃ disvā sati muṭṭhā, ",
  "sn35.95:37.2": "Piyaṃ nimittaṃ manasi karoto; ",
  "sn35.95:37.3": "Sārattacitto vedeti, ",
  "sn35.95:37.4": "Tañca ajjhosa tiṭṭhati. ",
  "sn35.95:38.1": "Tassa vaḍḍhanti vedanā, ",
  "sn35.95:38.2": "anekā rūpasambhavā; ",
  "sn35.95:38.3": "Abhijjhā ca vihesā ca, ",
  "sn35.95:38.4": "cittamassūpahaññati; ",
  "sn35.95:38.5": "Evaṃ ācinato dukkhaṃ, ",
  "sn35.95:38.6": "ārā nibbāna vuccati. ",
  "sn35.95:38.7": "…pe… ",
  "sn35.95:39.1": "Na so rajjati dhammesu, ",
  "sn35.95:39.2": "dhammaṃ ñatvā paṭissato; ",
  "sn35.95:39.3": "Virattacitto vedeti, ",
  "sn35.95:39.4": "tañca nājjhosa tiṭṭhati. ",
  "sn35.95:40.1": "Yathāssa vijānato dhammaṃ, ",
  "sn35.95:40.2": "Sevato cāpi vedanaṃ; ",
  "sn35.95:40.3": "Khīyati nopacīyati, ",
  "sn35.95:40.4": "Evaṃ so caratī sato; ",
  "sn35.95:40.5": "Evaṃ apacinato dukkhaṃ, ",
  "sn35.95:40.6": "Santike nibbāna vuccatī’ti. ",
  "sn35.95:41.1": "Imassa kho, mālukyaputta, mayā saṅkhittena bhāsitassa evaṃ vitthārena attho daṭṭhabbo”ti. ",
  "sn35.95:42.1": "Atha kho āyasmā mālukyaputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. ",
  "sn35.95:42.2": "Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn35.95:42.3": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn35.95:42.4": "Aññataro ca panāyasmā mālukyaputto arahataṃ ahosīti. ",
  "sn35.95:42.5": "Dutiyaṃ. "
}