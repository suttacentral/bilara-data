{
  "sn35.62:0.1": "Saṃyutta Nikāya 35 ",
  "sn35.62:0.2": "6. Avijjāvagga ",
  "sn35.62:0.3": "62. Dutiyasabbupādānapariyādānasutta ",
  "sn35.62:1.1": "“Sabbupādānapariyādānāya vo, bhikkhave, dhammaṃ desessāmi. ",
  "sn35.62:1.2": "Taṃ suṇātha. ",
  "sn35.62:1.3": "Katamo ca, bhikkhave, sabbupādānapariyādānāya dhammo? ",
  "sn35.62:2.1": "Taṃ kiṃ maññatha, bhikkhave, ",
  "sn35.62:2.2": "cakkhu niccaṃ vā aniccaṃ vā”ti? ",
  "sn35.62:3.1": "“Aniccaṃ, bhante”. ",
  "sn35.62:4.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.62:5.1": "“Dukkhaṃ, bhante”. ",
  "sn35.62:6.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.62:6.2": "‘etaṃ mama, esohamasmi, eso me attā’”ti? ",
  "sn35.62:7.1": "“No hetaṃ, bhante”. ",
  "sn35.62:8.1": "“Rūpā …pe… ",
  "sn35.62:8.2": "cakkhuviññāṇaṃ niccaṃ vā aniccaṃ vā”ti? ",
  "sn35.62:8.3": "“Aniccaṃ, bhante” …pe…. ",
  "sn35.62:10.1": "“Cakkhusamphasso nicco vā anicco vā”ti? ",
  "sn35.62:11.1": "“Anicco, bhante” …pe…. ",
  "sn35.62:12.1": "“Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti? ",
  "sn35.62:13.1": "“Aniccaṃ, bhante” …pe…. ",
  "sn35.62:14.1": "“Sotaṃ … ",
  "sn35.62:14.2": "ghānaṃ … ",
  "sn35.62:14.3": "jivhā … ",
  "sn35.62:14.4": "kāyo … ",
  "sn35.62:14.5": "mano … ",
  "sn35.62:14.6": "dhammā … ",
  "sn35.62:14.7": "manoviññāṇaṃ … ",
  "sn35.62:14.8": "manosamphasso … ",
  "sn35.62:14.9": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi niccaṃ vā aniccaṃ vā”ti? ",
  "sn35.62:15.1": "“Aniccaṃ, bhante”. ",
  "sn35.62:16.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.62:17.1": "“Dukkhaṃ, bhante”. ",
  "sn35.62:18.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.62:18.2": "‘etaṃ mama, esohamasmi, eso me attā’”ti? ",
  "sn35.62:19.1": "“No hetaṃ, bhante”. ",
  "sn35.62:20.1": "“Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. ",
  "sn35.62:20.2": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati …pe… ",
  "sn35.62:20.3": "jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṃ jivhāsamphassapaccayā uppajjati …pe… ",
  "sn35.62:20.4": "manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. ",
  "sn35.62:20.5": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. ",
  "sn35.62:20.6": "Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn35.62:20.7": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. ",
  "sn35.62:20.8": "Ayaṃ kho, bhikkhave, sabbupādānapariyādānāya dhammo”ti. ",
  "sn35.62:20.9": "Dasamaṃ. ",
  "sn35.62:20.10": "Avijjāvaggo paṭhamo. ",
  "sn35.62:21.1": "Avijjā saṃyojanā dve, ",
  "sn35.62:21.2": "āsavena duve vuttā; ",
  "sn35.62:21.3": "Anusayā apare dve, ",
  "sn35.62:21.4": "pariññā dve pariyādinnaṃ; ",
  "sn35.62:21.5": "Vaggo tena pavuccatīti. "
}