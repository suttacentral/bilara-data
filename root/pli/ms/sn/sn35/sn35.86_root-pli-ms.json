{
  "sn35.86:0.1": "Saṃyutta Nikāya 35 ",
  "sn35.86:0.2": "9. Channavagga ",
  "sn35.86:0.3": "86. Saṅkhittadhammasutta ",
  "sn35.86:1.1": "Ekamantaṃ nisinno kho āyasmā ānando bhagavantaṃ etadavoca: ",
  "sn35.86:1.2": "“sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. ",
  "sn35.86:2.1": "“Taṃ kiṃ maññasi, ānanda, ",
  "sn35.86:2.2": "cakkhu niccaṃ vā aniccaṃ vā”ti? ",
  "sn35.86:3.1": "“Aniccaṃ, bhante”. ",
  "sn35.86:4.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.86:5.1": "“Dukkhaṃ, bhante”. ",
  "sn35.86:6.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.86:6.2": "‘etaṃ mama, esohamasmi, eso me attā’”ti? ",
  "sn35.86:7.1": "“No hetaṃ, bhante”. ",
  "sn35.86:8.1": "“Rūpā niccā vā aniccā vā”ti? ",
  "sn35.86:9.1": "“Aniccā, bhante” …pe…. ",
  "sn35.86:10.1": "“Cakkhuviññāṇaṃ …pe… ",
  "sn35.86:10.2": "yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti? ",
  "sn35.86:11.1": "“Aniccaṃ, bhante”. ",
  "sn35.86:12.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.86:13.1": "“Dukkhaṃ, bhante”. ",
  "sn35.86:14.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.86:14.2": "‘etaṃ mama, esohamasmi, eso me attā’”ti? ",
  "sn35.86:15.1": "“No hetaṃ, bhante” …pe…. ",
  "sn35.86:16.1": "“Jivhā niccā vā aniccā vā”ti? ",
  "sn35.86:17.1": "“Aniccā, bhante” …pe…. ",
  "sn35.86:18.1": "“Jivhāviññāṇaṃ … ",
  "sn35.86:18.2": "jivhāsamphasso …pe… ",
  "sn35.86:18.3": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi niccaṃ vā aniccaṃ vā”ti? ",
  "sn35.86:19.1": "“Aniccaṃ, bhante”. ",
  "sn35.86:20.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.86:21.1": "“Dukkhaṃ, bhante”. ",
  "sn35.86:22.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.86:22.2": "‘etaṃ mama, esohamasmi, eso me attā’”ti? ",
  "sn35.86:23.1": "“No hetaṃ, bhante”. ",
  "sn35.86:24.1": "“Evaṃ passaṃ, ānanda, sutavā ariyasāvako cakkhusmimpi nibbindati …pe… cakkhusamphassepi nibbindati …pe… ",
  "sn35.86:24.2": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tasmimpi nibbindati. ",
  "sn35.86:24.3": "Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn35.86:24.4": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn35.86:24.5": "Tatiyaṃ. "
}