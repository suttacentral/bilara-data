{
  "sn35.84:0.1": "Saṃyutta Nikāya 35 ",
  "sn35.84:0.2": "9. Channavagga ",
  "sn35.84:0.3": "84. Palokadhammasutta ",
  "sn35.84:1.1": "Sāvatthinidānaṃ. ",
  "sn35.84:1.2": "Atha kho āyasmā ānando yena bhagavā tenupasaṅkami …pe… ekamantaṃ nisinno kho āyasmā ānando bhagavantaṃ etadavoca: ",
  "sn35.84:2.1": "“‘Loko, loko’ti, bhante, vuccati. ",
  "sn35.84:2.2": "Kittāvatā nu kho, bhante, lokoti vuccatī”ti? ",
  "sn35.84:2.3": "“Yaṃ kho, ānanda, palokadhammaṃ, ayaṃ vuccati ariyassa vinaye loko. ",
  "sn35.84:2.4": "Kiñca, ānanda, palokadhammaṃ? ",
  "sn35.84:2.5": "Cakkhu kho, ānanda, palokadhammaṃ, rūpā palokadhammā, cakkhuviññāṇaṃ palokadhammaṃ, cakkhusamphasso palokadhammo, yampidaṃ cakkhusamphassapaccayā …pe… tampi palokadhammaṃ …pe… ",
  "sn35.84:2.6": "jivhā palokadhammā, rasā palokadhammā, jivhāviññāṇaṃ palokadhammaṃ, jivhāsamphasso palokadhammo, yampidaṃ jivhāsamphassapaccayā …pe… tampi palokadhammaṃ …pe… ",
  "sn35.84:2.7": "mano palokadhammo, dhammā palokadhammā, manoviññāṇaṃ palokadhammaṃ, manosamphasso palokadhammo, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi palokadhammaṃ. ",
  "sn35.84:2.8": "Yaṃ kho, ānanda, palokadhammaṃ, ayaṃ vuccati ariyassa vinaye loko”ti. ",
  "sn35.84:2.9": "Paṭhamaṃ. "
}