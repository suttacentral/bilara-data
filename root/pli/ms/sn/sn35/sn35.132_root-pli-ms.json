{
  "sn35.132:0.1": "Saṃyutta Nikāya 35 ",
  "sn35.132:0.2": "13. Gahapativagga ",
  "sn35.132:0.3": "132. Lohiccasutta ",
  "sn35.132:1.1": "Ekaṃ samayaṃ āyasmā mahākaccāno avantīsu viharati makkarakate araññakuṭikāyaṃ. ",
  "sn35.132:1.2": "Atha kho lohiccassa brāhmaṇassa sambahulā antevāsikā kaṭṭhahārakā māṇavakā yenāyasmato mahākaccānassa araññakuṭikā tenupasaṅkamiṃsu; upasaṅkamitvā parito parito kuṭikāya anucaṅkamanti anuvicaranti uccāsaddā mahāsaddā kānici kānici seleyyakāni karonti: ",
  "sn35.132:1.3": "“ime pana muṇḍakā samaṇakā ibbhā kaṇhā bandhupādāpaccā, imesaṃ bharatakānaṃ sakkatā garukatā mānitā pūjitā apacitā”ti. ",
  "sn35.132:1.4": "Atha kho āyasmā mahākaccāno vihārā nikkhamitvā te māṇavake etadavoca: ",
  "sn35.132:1.5": "“mā māṇavakā saddamakattha; ",
  "sn35.132:1.6": "dhammaṃ vo bhāsissāmī”ti. ",
  "sn35.132:1.7": "Evaṃ vutte, te māṇavakā tuṇhī ahesuṃ. ",
  "sn35.132:1.8": "Atha kho āyasmā mahākaccāno te māṇavake gāthāhi ajjhabhāsi: ",
  "sn35.132:2.1": "“Sīluttamā pubbatarā ahesuṃ, ",
  "sn35.132:2.2": "Te brāhmaṇā ye purāṇaṃ saranti; ",
  "sn35.132:2.3": "Guttāni dvārāni surakkhitāni, ",
  "sn35.132:2.4": "Ahesuṃ tesaṃ abhibhuyya kodhaṃ. ",
  "sn35.132:3.1": "Dhamme ca jhāne ca ratā ahesuṃ, ",
  "sn35.132:3.2": "Te brāhmaṇā ye purāṇaṃ saranti. ",
  "sn35.132:4.1": "Ime ca vokkamma japāmaseti, ",
  "sn35.132:4.2": "Gottena mattā visamaṃ caranti; ",
  "sn35.132:4.3": "Kodhābhibhūtā puthuattadaṇḍā, ",
  "sn35.132:4.4": "Virajjamānā sataṇhātaṇhesu. ",
  "sn35.132:5.1": "Aguttadvārassa bhavanti moghā, ",
  "sn35.132:5.2": "Supineva laddhaṃ purisassa vittaṃ; ",
  "sn35.132:5.3": "Anāsakā thaṇḍilasāyikā ca, ",
  "sn35.132:5.4": "Pāto sinānañca tayo ca vedā. ",
  "sn35.132:6.1": "Kharājinaṃ jaṭāpaṅko, ",
  "sn35.132:6.2": "mantā sīlabbataṃ tapo; ",
  "sn35.132:6.3": "Kuhanā vaṅkadaṇḍā ca, ",
  "sn35.132:6.4": "udakācamanāni ca; ",
  "sn35.132:6.5": "Vaṇṇā ete brāhmaṇānaṃ, ",
  "sn35.132:6.6": "katā kiñcikkhabhāvanā. ",
  "sn35.132:7.1": "Cittañca susamāhitaṃ, ",
  "sn35.132:7.2": "vippasannamanāvilaṃ; ",
  "sn35.132:7.3": "Akhilaṃ sabbabhūtesu, ",
  "sn35.132:7.4": "so maggo brahmapattiyā”ti. ",
  "sn35.132:8.1": "Atha kho te māṇavakā kupitā anattamanā yena lohicco brāhmaṇo tenupasaṅkamiṃsu; upasaṅkamitvā lohiccaṃ brāhmaṇaṃ etadavocuṃ: ",
  "sn35.132:8.2": "“yagghe bhavaṃ jāneyya, samaṇo mahākaccāno brāhmaṇānaṃ mante ekaṃsena apavadati, paṭikkosatī”ti? ",
  "sn35.132:8.3": "Evaṃ vutte, lohicco brāhmaṇo kupito ahosi anattamano. ",
  "sn35.132:8.4": "Atha kho lohiccassa brāhmaṇassa etadahosi: ",
  "sn35.132:8.5": "“na kho pana metaṃ patirūpaṃ yohaṃ aññadatthu māṇavakānaṃyeva sutvā samaṇaṃ mahākaccānaṃ akkoseyyaṃ paribhāseyyaṃ. ",
  "sn35.132:8.6": "Yannūnāhaṃ upasaṅkamitvā puccheyyan”ti. ",
  "sn35.132:9.1": "Atha kho lohicco brāhmaṇo tehi māṇavakehi saddhiṃ yenāyasmā mahākaccāno tenupasaṅkami; upasaṅkamitvā āyasmatā mahākaccānena saddhiṃ sammodi. ",
  "sn35.132:9.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho lohicco brāhmaṇo āyasmantaṃ mahākaccānaṃ etadavoca: ",
  "sn35.132:9.3": "“āgamaṃsu nu khvidha, bho kaccāna, amhākaṃ sambahulā antevāsikā kaṭṭhahārakā māṇavakā”ti? ",
  "sn35.132:9.4": "“Āgamaṃsu khvidha te, brāhmaṇa, sambahulā antevāsikā kaṭṭhahārakā māṇavakā”ti. ",
  "sn35.132:9.5": "“Ahu pana bhoto kaccānassa tehi māṇavakehi saddhiṃ kocideva kathāsallāpo”ti? ",
  "sn35.132:9.6": "“Ahu kho me, brāhmaṇa, tehi māṇavakehi saddhiṃ kocideva kathāsallāpo”ti. ",
  "sn35.132:9.7": "“Yathā kathaṃ pana bhoto kaccānassa tehi māṇavakehi saddhiṃ ahosi kathāsallāpo”ti? ",
  "sn35.132:9.8": "“Evaṃ kho me, brāhmaṇa, tehi māṇavakehi saddhiṃ ahosi kathāsallāpo: ",
  "sn35.132:10.1": "‘Sīluttamā pubbatarā ahesuṃ, ",
  "sn35.132:10.2": "Te brāhmaṇā ye purāṇaṃ saranti; ",
  "sn35.132:10.3": "…pe… ",
  "sn35.132:10.4": "Akhilaṃ sabbabhūtesu, ",
  "sn35.132:10.5": "So maggo brahmapattiyā’ti. ",
  "sn35.132:11.1": "Evaṃ kho me, brāhmaṇa, tehi māṇavakehi saddhiṃ ahosi kathāsallāpo”ti. ",
  "sn35.132:12.1": "“‘Aguttadvāro’ti bhavaṃ kaccāno āha. ",
  "sn35.132:12.2": "Kittāvatā nu kho, bho kaccāna, aguttadvāro hotī”ti? ",
  "sn35.132:12.3": "“Idha, brāhmaṇa, ekacco cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati, parittacetaso ",
  "sn35.132:12.4": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:12.5": "Sotena saddaṃ sutvā … ",
  "sn35.132:12.6": "ghānena gandhaṃ ghāyitvā … ",
  "sn35.132:12.7": "jivhāya rasaṃ sāyitvā … ",
  "sn35.132:12.8": "kāyena phoṭṭhabbaṃ phusitvā … ",
  "sn35.132:12.9": "manasā dhammaṃ viññāya piyarūpe dhamme adhimuccati, appiyarūpe ca dhamme byāpajjati, anupaṭṭhitakāyassati ca viharati, parittacetaso ",
  "sn35.132:12.10": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:12.11": "Evaṃ kho, brāhmaṇa, aguttadvāro hotī”ti. ",
  "sn35.132:12.12": "“Acchariyaṃ, bho kaccāna, abbhutaṃ, bho kaccāna. ",
  "sn35.132:12.13": "Yāvañcidaṃ bhotā kaccānena aguttadvārova samāno aguttadvāroti akkhāto. ",
  "sn35.132:13.1": "‘Guttadvāro’ti bhavaṃ kaccāno āha. ",
  "sn35.132:13.2": "Kittāvatā nu kho, bho kaccāna, guttadvāro hotī”ti? ",
  "sn35.132:13.3": "“Idha, brāhmaṇa, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati, appamāṇacetaso ",
  "sn35.132:13.4": "tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:13.5": "Sotena saddaṃ sutvā … ",
  "sn35.132:13.6": "ghānena gandhaṃ ghāyitvā … ",
  "sn35.132:13.7": "jivhāya rasaṃ sāyitvā … ",
  "sn35.132:13.8": "kāyena phoṭṭhabbaṃ phusitvā … ",
  "sn35.132:13.9": "manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati, appamāṇacetaso ",
  "sn35.132:13.10": "tañca cetovimuttiṃ paññāvimuttiṃ yathābhūtaṃ pajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.132:13.11": "Evaṃ kho, brāhmaṇa, guttadvāro hotī”ti. ",
  "sn35.132:14.1": "“Acchariyaṃ, bho kaccāna, abbhutaṃ, bho kaccāna. ",
  "sn35.132:14.2": "Yāvañcidaṃ bhotā kaccānena guttadvārova samāno guttadvāroti akkhāto. ",
  "sn35.132:14.3": "Abhikkantaṃ, bho kaccāna; abhikkantaṃ, bho kaccāna. ",
  "sn35.132:14.4": "Seyyathāpi, bho kaccāna, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā kaccānena anekapariyāyena dhammo pakāsito. ",
  "sn35.132:14.5": "Esāhaṃ, bho kaccāna, taṃ bhagavantaṃ saraṇaṃ gacchāmi, dhammañca, bhikkhusaṅghañca. ",
  "sn35.132:14.6": "Upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gataṃ. ",
  "sn35.132:14.7": "Yathā ca bhavaṃ kaccāno makkarakate upāsakakulāni upasaṅkamati; evameva lohiccakulaṃ upasaṅkamatu. ",
  "sn35.132:14.8": "Tattha ye māṇavakā vā māṇavikā vā bhavantaṃ kaccānaṃ abhivādessanti paccuṭṭhissanti āsanaṃ vā udakaṃ vā dassanti, tesaṃ taṃ bhavissati dīgharattaṃ hitāya sukhāyā”ti. ",
  "sn35.132:14.9": "Navamaṃ. "
}