{
  "sn35.61:0.1": "Saṃyutta Nikāya 35 ",
  "sn35.61:0.2": "6. Avijjāvagga ",
  "sn35.61:0.3": "61. Paṭhamasabbupādānapariyādānasutta ",
  "sn35.61:1.1": "“Sabbupādānapariyādānāya vo, bhikkhave, dhammaṃ desessāmi. ",
  "sn35.61:1.2": "Taṃ suṇātha. ",
  "sn35.61:1.3": "Katamo ca, bhikkhave, sabbupādānapariyādānāya dhammo? ",
  "sn35.61:1.4": "Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. ",
  "sn35.61:1.5": "Phassapaccayā vedanā. ",
  "sn35.61:1.6": "Evaṃ passaṃ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, vedanāyapi nibbindati. ",
  "sn35.61:1.7": "Nibbindaṃ virajjati; virāgā vimuccati; vimokkhā ‘pariyādinnaṃ me upādānan’ti pajānāti …pe… ",
  "sn35.61:1.8": "jivhañca paṭicca rase ca uppajjati jivhāviññāṇaṃ …pe… ",
  "sn35.61:1.9": "manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. ",
  "sn35.61:1.10": "Phassapaccayā vedanā. ",
  "sn35.61:1.11": "Evaṃ passaṃ, bhikkhave, sutavā ariyasāvako manasmimpi nibbindati, dhammesupi nibbindati, manoviññāṇepi nibbindati manosamphassepi nibbindati, vedanāyapi nibbindati. ",
  "sn35.61:1.12": "Nibbindaṃ virajjati; virāgā vimuccati; vimokkhā ‘pariyādinnaṃ me upādānan’ti pajānāti. ",
  "sn35.61:1.13": "Ayaṃ kho, bhikkhave, sabbupādānapariyādānāya dhammo”ti. ",
  "sn35.61:1.14": "Navamaṃ. "
}