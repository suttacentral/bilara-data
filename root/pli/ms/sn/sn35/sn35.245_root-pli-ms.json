{
  "sn35.245:0.1": "Saṃyutta Nikāya 35 ",
  "sn35.245:0.2": "19. Āsīvisavagga ",
  "sn35.245:0.3": "245. Kiṃsukopamasutta ",
  "sn35.245:1.1": "Atha kho aññataro bhikkhu yenaññataro bhikkhu tenupasaṅkami; upasaṅkamitvā taṃ bhikkhuṃ etadavoca: ",
  "sn35.245:1.2": "“kittāvatā nu kho, āvuso, bhikkhuno dassanaṃ suvisuddhaṃ hotī”ti? ",
  "sn35.245:1.3": "“Yato kho, āvuso, bhikkhu channaṃ phassāyatanānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti. ",
  "sn35.245:2.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṃ bhikkhuṃ etadavoca: ",
  "sn35.245:2.2": "“kittāvatā nu kho, āvuso, bhikkhuno dassanaṃ suvisuddhaṃ hotī”ti? ",
  "sn35.245:2.3": "“Yato kho, āvuso, bhikkhu pañcannaṃ upādānakkhandhānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti. ",
  "sn35.245:3.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṃ bhikkhuṃ etadavoca: ",
  "sn35.245:3.2": "“kittāvatā nu kho, āvuso, bhikkhuno dassanaṃ suvisuddhaṃ hotī”ti? ",
  "sn35.245:3.3": "“Yato kho, āvuso, bhikkhu catunnaṃ mahābhūtānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti. ",
  "sn35.245:4.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṃ bhikkhuṃ etadavoca: ",
  "sn35.245:4.2": "“kittāvatā nu kho, āvuso, bhikkhuno dassanaṃ suvisuddhaṃ hotī”ti? ",
  "sn35.245:4.3": "“Yato kho, āvuso, bhikkhu yaṃ kiñci samudayadhammaṃ, sabbaṃ taṃ nirodhadhammanti yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī”ti. ",
  "sn35.245:5.1": "Atha kho so bhikkhu asantuṭṭho tassa bhikkhussa pañhaveyyākaraṇena, yena bhagavā tenupasaṅkami; upasaṅkamitvā bhagavantaṃ etadavoca: “idhāhaṃ, bhante, yenaññataro bhikkhu tenupasaṅkamiṃ; upasaṅkamitvā taṃ bhikkhuṃ etadavocaṃ: ",
  "sn35.245:5.2": "‘kittāvatā nu kho, āvuso, bhikkhuno dassanaṃ suvisuddhaṃ hotī’ti? ",
  "sn35.245:5.3": "Evaṃ vutte, bhante, so bhikkhu maṃ etadavoca: ",
  "sn35.245:5.4": "‘yato kho, āvuso, bhikkhu channaṃ phassāyatanānaṃ samudayañca atthaṅgamañca yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī’ti. ",
  "sn35.245:5.5": "Atha khvāhaṃ, bhante, asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkamiṃ; upasaṅkamitvā taṃ bhikkhuṃ etadavocaṃ: ",
  "sn35.245:5.6": "‘kittāvatā nu kho, āvuso, bhikkhuno dassanaṃ suvisuddhaṃ hotī’ti? ",
  "sn35.245:5.7": "Evaṃ vutte, bhante, so bhikkhu maṃ etadavoca: ",
  "sn35.245:5.8": "‘yato kho, āvuso, bhikkhu pañcannaṃ upādānakkhandhānaṃ …pe… ",
  "sn35.245:5.9": "catunnaṃ mahābhūtānaṃ samudayañca atthaṅgamañca yathābhūtaṃ pajānāti …pe… ",
  "sn35.245:5.10": "yaṃ kiñci samudayadhammaṃ sabbaṃ taṃ nirodhadhammanti yathābhūtaṃ pajānāti, ettāvatā kho, āvuso, bhikkhuno dassanaṃ suvisuddhaṃ hotī’ti. ",
  "sn35.245:5.11": "Atha khvāhaṃ, bhante, asantuṭṭho tassa bhikkhussa pañhaveyyākaraṇena yena bhagavā tenupasaṅkamiṃ (). ",
  "sn35.245:5.12": "Kittāvatā nu kho, bhante, bhikkhuno dassanaṃ suvisuddhaṃ hotī”ti? ",
  "sn35.245:6.1": "“Seyyathāpi, bhikkhu, purisassa kiṃsuko adiṭṭhapubbo assa. ",
  "sn35.245:6.2": "So yenaññataro puriso kiṃsukassa dassāvī tenupasaṅkameyya. Upasaṅkamitvā taṃ purisaṃ evaṃ vadeyya: ",
  "sn35.245:6.3": "‘kīdiso, bho purisa, kiṃsuko’ti? ",
  "sn35.245:6.4": "So evaṃ vadeyya: ",
  "sn35.245:6.5": "‘kāḷako kho, ambho purisa, kiṃsuko—seyyathāpi jhāmakhāṇū’ti. ",
  "sn35.245:6.6": "Tena kho pana, bhikkhu, samayena tādisovassa kiṃsuko yathāpi tassa purisassa dassanaṃ. ",
  "sn35.245:7.1": "Atha kho so, bhikkhu, puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya; upasaṅkamitvā taṃ purisaṃ evaṃ vadeyya: ",
  "sn35.245:7.2": "‘kīdiso, bho purisa, kiṃsuko’ti? ",
  "sn35.245:7.3": "So evaṃ vadeyya: ",
  "sn35.245:7.4": "‘lohitako kho, ambho purisa, kiṃsuko—seyyathāpi maṃsapesī’ti. ",
  "sn35.245:7.5": "Tena kho pana, bhikkhu, samayena tādisovassa kiṃsuko yathāpi tassa purisassa dassanaṃ. ",
  "sn35.245:7.6": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya; upasaṅkamitvā taṃ purisaṃ evaṃ vadeyya: ",
  "sn35.245:7.7": "‘kīdiso, bho purisa, kiṃsuko’ti? ",
  "sn35.245:7.8": "So evaṃ vadeyya: ",
  "sn35.245:7.9": "‘ocīrakajāto kho, ambho purisa, kiṃsuko ādinnasipāṭiko—seyyathāpi sirīso’ti. ",
  "sn35.245:7.10": "Tena kho pana, bhikkhu, samayena tādisovassa kiṃsuko, yathāpi tassa purisassa dassanaṃ. ",
  "sn35.245:7.11": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṃsukassa dassāvī tenupasaṅkameyya; upasaṅkamitvā taṃ purisaṃ evaṃ vadeyya: ",
  "sn35.245:7.12": "‘kīdiso, bho purisa, kiṃsuko’ti? ",
  "sn35.245:7.13": "So evaṃ vadeyya: ",
  "sn35.245:7.14": "‘bahalapattapalāso sandacchāyo kho, ambho purisa, kiṃsuko—seyyathāpi nigrodho’ti. ",
  "sn35.245:7.15": "Tena kho pana, bhikkhu, samayena tādisovassa kiṃsuko, yathāpi tassa purisassa dassanaṃ. ",
  "sn35.245:7.16": "Evameva kho, bhikkhu, yathā yathā adhimuttānaṃ tesaṃ sappurisānaṃ dassanaṃ suvisuddhaṃ hoti tathā tathā kho tehi sappurisehi byākataṃ. ",
  "sn35.245:8.1": "Seyyathāpi, bhikkhu, rañño paccantimaṃ nagaraṃ daḷhuddhāpaṃ daḷhapākāratoraṇaṃ chadvāraṃ. ",
  "sn35.245:8.2": "Tatrassa dovāriko paṇḍito byatto medhāvī, aññātānaṃ nivāretā, ñātānaṃ pavesetā. ",
  "sn35.245:8.3": "Puratthimāya disāya āgantvā sīghaṃ dūtayugaṃ taṃ dovārikaṃ evaṃ vadeyya: ",
  "sn35.245:8.4": "‘kahaṃ, bho purisa, imassa nagarassa nagarassāmī’ti? ",
  "sn35.245:8.5": "So evaṃ vadeyya: ",
  "sn35.245:8.6": "‘eso, bhante, majjhe siṅghāṭake nisinno’ti. ",
  "sn35.245:8.7": "Atha kho taṃ sīghaṃ dūtayugaṃ nagarassāmikassa yathābhūtaṃ vacanaṃ niyyātetvā yathāgatamaggaṃ paṭipajjeyya. ",
  "sn35.245:8.8": "Pacchimāya disāya āgantvā sīghaṃ dūtayugaṃ …pe… ",
  "sn35.245:8.9": "uttarāya disāya … ",
  "sn35.245:8.10": "dakkhiṇāya disāya āgantvā sīghaṃ dūtayugaṃ taṃ dovārikaṃ evaṃ vadeyya: ",
  "sn35.245:8.11": "‘kahaṃ, bho purisa, imassa nagarassāmī’ti? ",
  "sn35.245:8.12": "So evaṃ vadeyya: ",
  "sn35.245:8.13": "‘eso, bhante, majjhe siṅghāṭake nisinno’ti. ",
  "sn35.245:8.14": "Atha kho taṃ sīghaṃ dūtayugaṃ nagarassāmikassa yathābhūtaṃ vacanaṃ niyyātetvā yathāgatamaggaṃ paṭipajjeyya. ",
  "sn35.245:9.1": "Upamā kho myāyaṃ, bhikkhu, katā atthassa viññāpanāya. ",
  "sn35.245:9.2": "Ayañcettha attho: ",
  "sn35.245:9.3": "‘nagaran’ti kho, bhikkhu, imassetaṃ cātumahābhūtikassa kāyassa adhivacanaṃ mātāpettikasambhavassa odanakummāsūpacayassa aniccucchādanaparimaddanabhedanaviddhaṃsanadhammassa. ",
  "sn35.245:9.4": "‘Cha dvārā’ti kho, bhikkhu, channetaṃ ajjhattikānaṃ āyatanānaṃ adhivacanaṃ. ",
  "sn35.245:9.5": "‘Dovāriko’ti kho, bhikkhu, satiyā etaṃ adhivacanaṃ. ",
  "sn35.245:9.6": "‘Sīghaṃ dūtayugan’ti kho, bhikkhu, samathavipassanānetaṃ adhivacanaṃ. ",
  "sn35.245:9.7": "‘Nagarassāmī’ti kho, bhikkhu, viññāṇassetaṃ adhivacanaṃ. ",
  "sn35.245:9.8": "‘Majjhe siṅghāṭako’ti kho, bhikkhu, catunnetaṃ mahābhūtānaṃ adhivacanaṃ—",
  "sn35.245:9.9": "pathavīdhātuyā, āpodhātuyā, tejodhātuyā, vāyodhātuyā. ",
  "sn35.245:9.10": "‘Yathābhūtaṃ vacanan’ti kho, bhikkhu, nibbānassetaṃ adhivacanaṃ. ",
  "sn35.245:9.11": "‘Yathāgatamaggo’ti kho, bhikkhu, ariyassetaṃ aṭṭhaṅgikassa maggassa adhivacanaṃ, seyyathidaṃ—",
  "sn35.245:9.12": "sammādiṭṭhiyā …pe… sammāsamādhissā”ti. ",
  "sn35.245:9.13": "Aṭṭhamaṃ. "
}