{
  "sn35.233:0.1": "Saṃyutta Nikāya 35 ",
  "sn35.233:0.2": "18. Samuddavagga ",
  "sn35.233:0.3": "233. Kāmabhūsutta ",
  "sn35.233:1.1": "Ekaṃ samayaṃ āyasmā ca ānando āyasmā ca kāmabhū kosambiyaṃ viharanti ghositārāme. ",
  "sn35.233:1.2": "Atha kho āyasmā kāmabhū sāyanhasamayaṃ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi. ",
  "sn35.233:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā kāmabhū āyasmantaṃ ānandaṃ etadavoca: ",
  "sn35.233:2.1": "“Kiṃ nu kho, āvuso ānanda, cakkhu rūpānaṃ saṃyojanaṃ, rūpā cakkhussa saṃyojanaṃ …pe… ",
  "sn35.233:2.2": "jivhā rasānaṃ saṃyojanaṃ, rasā jivhāya saṃyojanaṃ …pe… ",
  "sn35.233:2.3": "mano dhammānaṃ saṃyojanaṃ, dhammā manassa saṃyojanan”ti? ",
  "sn35.233:3.1": "“Na kho, āvuso kāmabhū, cakkhu rūpānaṃ saṃyojanaṃ, na rūpā cakkhussa saṃyojanaṃ. ",
  "sn35.233:3.2": "Yañca tattha tadubhayaṃ paṭicca uppajjati chandarāgo, taṃ tattha saṃyojanaṃ …pe… ",
  "sn35.233:3.3": "na jivhā rasānaṃ saṃyojanaṃ, na rasā jivhāya saṃyojanaṃ …pe… ",
  "sn35.233:3.4": "na mano dhammānaṃ saṃyojanaṃ, na dhammā manassa saṃyojanaṃ. ",
  "sn35.233:3.5": "Yañca tattha tadubhayaṃ paṭicca uppajjati chandarāgo taṃ tattha saṃyojanaṃ. ",
  "sn35.233:4.1": "Seyyathāpi, āvuso, kāḷo ca balībaddo odāto ca balībaddo ekena dāmena vā yottena vā saṃyuttā assu. ",
  "sn35.233:4.2": "Yo nu kho evaṃ vadeyya: ",
  "sn35.233:4.3": "‘kāḷo balībaddo odātassa balībaddassa saṃyojanaṃ, odāto balībaddo kāḷassa balībaddassa saṃyojanan’ti, sammā nu kho so vadamāno vadeyyā”ti? ",
  "sn35.233:4.4": "“No hetaṃ, āvuso”. ",
  "sn35.233:4.5": "“Na kho, āvuso, kāḷo balībaddo odātassa balībaddassa saṃyojanaṃ, napi odāto balībaddo kāḷassa balībaddassa saṃyojanaṃ. ",
  "sn35.233:4.6": "Yena ca kho te ekena dāmena vā yottena vā saṃyuttā, taṃ tattha saṃyojanaṃ. ",
  "sn35.233:4.7": "Evameva kho, āvuso, na cakkhu rūpānaṃ saṃyojanaṃ, na rūpā cakkhussa saṃyojanaṃ …pe… ",
  "sn35.233:4.8": "na jivhā …pe… ",
  "sn35.233:4.9": "na mano …pe… ",
  "sn35.233:4.10": "yañca tattha tadubhayaṃ paṭicca uppajjati chandarāgo, taṃ tattha saṃyojanan”ti. ",
  "sn35.233:4.11": "Chaṭṭhaṃ. "
}