{
  "sn35.135:0.1": "Saṃyutta Nikāya 35 ",
  "sn35.135:0.2": "14. Devadahavagga ",
  "sn35.135:0.3": "135. Khaṇasutta ",
  "sn35.135:1.1": "“Lābhā vo, bhikkhave, suladdhaṃ vo, bhikkhave, ",
  "sn35.135:1.2": "khaṇo vo paṭiladdho brahmacariyavāsāya. ",
  "sn35.135:1.3": "Diṭṭhā mayā, bhikkhave, chaphassāyatanikā nāma nirayā. ",
  "sn35.135:1.4": "Tattha yaṃ kiñci cakkhunā rūpaṃ passati aniṭṭharūpaṃyeva passati, no iṭṭharūpaṃ; akantarūpaṃyeva passati, no kantarūpaṃ; amanāparūpaṃyeva passati, no manāparūpaṃ. ",
  "sn35.135:1.5": "Yaṃ kiñci sotena saddaṃ suṇāti …pe… ",
  "sn35.135:1.6": "yaṃ kiñci ghānena gandhaṃ ghāyati …pe… ",
  "sn35.135:1.7": "yaṃ kiñci jivhāya rasaṃ sāyati …pe… ",
  "sn35.135:1.8": "yaṃ kiñci kāyena phoṭṭhabbaṃ phusati …pe… ",
  "sn35.135:1.9": "yaṃ kiñci manasā dhammaṃ vijānāti aniṭṭharūpaṃyeva vijānāti, no iṭṭharūpaṃ; akantarūpaṃyeva vijānāti, no kantarūpaṃ; amanāparūpaṃyeva vijānāti, no manāparūpaṃ. ",
  "sn35.135:1.10": "Lābhā vo, bhikkhave, suladdhaṃ vo, bhikkhave, ",
  "sn35.135:1.11": "khaṇo vo paṭiladdho brahmacariyavāsāya. ",
  "sn35.135:1.12": "Diṭṭhā mayā, bhikkhave, chaphassāyatanikā nāma saggā. ",
  "sn35.135:1.13": "Tattha yaṃ kiñci cakkhunā rūpaṃ passati iṭṭharūpaṃyeva passati, no aniṭṭharūpaṃ; kantarūpaṃyeva passati, no akantarūpaṃ; manāparūpaṃyeva passati, no amanāparūpaṃ …pe… ",
  "sn35.135:1.14": "yaṃ kiñci jivhāya rasaṃ sāyati …pe… ",
  "sn35.135:1.15": "yaṃ kiñci manasā dhammaṃ vijānāti iṭṭharūpaṃyeva vijānāti, no aniṭṭharūpaṃ; kantarūpaṃyeva vijānāti, no akantarūpaṃ; manāparūpaṃyeva vijānāti, no amanāparūpaṃ. ",
  "sn35.135:1.16": "Lābhā vo, bhikkhave, suladdhaṃ vo, bhikkhave, ",
  "sn35.135:1.17": "khaṇo vo paṭiladdho brahmacariyavāsāyā”ti. ",
  "sn35.135:1.18": "Dutiyaṃ. "
}