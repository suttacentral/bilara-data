{
  "sn35.237:0.1": "Saṃyutta Nikāya 35 ",
  "sn35.237:0.2": "18. Samuddavagga ",
  "sn35.237:0.3": "237. Dutiyahatthapādopamasutta ",
  "sn35.237:1.1": "“Hatthesu, bhikkhave, sati ādānanikkhepanaṃ hoti; ",
  "sn35.237:1.2": "pādesu sati abhikkamapaṭikkamo hoti; ",
  "sn35.237:1.3": "pabbesu sati samiñjanapasāraṇaṃ hoti; ",
  "sn35.237:1.4": "kucchismiṃ sati jighacchā pipāsā hoti. ",
  "sn35.237:1.5": "Evameva kho, bhikkhave, cakkhusmiṃ sati cakkhusamphassapaccayā uppajjati ajjhattaṃ sukhaṃ dukkhaṃ …pe… ",
  "sn35.237:1.6": "jivhāya sati …pe… ",
  "sn35.237:1.7": "manasmiṃ sati manosamphassapaccayā uppajjati ajjhattaṃ sukhaṃ dukkhaṃ …pe…. ",
  "sn35.237:2.1": "Hatthesu, bhikkhave, asati ādānanikkhepanaṃ na hoti; ",
  "sn35.237:2.2": "pādesu asati abhikkamapaṭikkamo na hoti; ",
  "sn35.237:2.3": "pabbesu asati samiñjanapasāraṇaṃ na hoti; ",
  "sn35.237:2.4": "kucchismiṃ asati jighacchā pipāsā na hoti. ",
  "sn35.237:2.5": "Evameva kho, bhikkhave, cakkhusmiṃ asati cakkhusamphassapaccayā nuppajjati ajjhattaṃ sukhaṃ dukkhaṃ …pe… ",
  "sn35.237:2.6": "jivhāya asati jivhāsamphassapaccayā nuppajjati …pe… ",
  "sn35.237:2.7": "manasmiṃ asati manosamphassapaccayā nuppajjati ajjhattaṃ sukhaṃ dukkhan”ti. ",
  "sn35.237:2.8": "Dasamaṃ. ",
  "sn35.237:2.9": "Samuddavaggo tatiyo. ",
  "sn35.237:3.1": "Dve samuddā bāḷisiko, ",
  "sn35.237:3.2": "khīrarukkhena koṭṭhiko; ",
  "sn35.237:3.3": "Kāmabhū udāyī ceva, ",
  "sn35.237:3.4": "ādittena ca aṭṭhamaṃ; ",
  "sn35.237:3.5": "Hatthapādūpamā dveti, ",
  "sn35.237:3.6": "vaggo tena pavuccatīti. "
}