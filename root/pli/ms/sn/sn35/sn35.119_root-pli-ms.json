{
  "sn35.119:0.1": "Saṃyutta Nikāya 35 ",
  "sn35.119:0.2": "12. Lokakāmaguṇavagga ",
  "sn35.119:0.3": "119. Pañcasikhasutta ",
  "sn35.119:1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "sn35.119:1.2": "Atha kho pañcasikho gandhabbadevaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho pañcasikho gandhabbadevaputto bhagavantaṃ etadavoca: ",
  "sn35.119:1.3": "“ko nu kho, bhante, hetu, ko paccayo yena m’idhekacce sattā diṭṭheva dhamme no parinibbāyanti? ",
  "sn35.119:1.4": "Ko pana, bhante, hetu, ko paccayo yena m’idhekacce sattā diṭṭheva dhamme parinibbāyantī”ti? ",
  "sn35.119:1.5": "“Santi kho, pañcasikha, cakkhuviññeyyā rūpā …pe… ",
  "sn35.119:1.6": "santi kho, pañcasikha, manoviññeyyā dhammā, iṭṭhā kantā manāpā piyarūpā kāmūpasaṃhitā rajanīyā. ",
  "sn35.119:1.7": "Tañce bhikkhu abhinandati abhivadati ajjhosāya tiṭṭhati. ",
  "sn35.119:1.8": "Tassa taṃ abhinandato abhivadato ajjhosāya tiṭṭhato tannissitaṃ viññāṇaṃ hoti tadupādānaṃ. ",
  "sn35.119:1.9": "Saupādāno, pañcasikha, bhikkhu no parinibbāyati. ",
  "sn35.119:1.10": "Ayaṃ kho, pañcasikha, hetu, ayaṃ paccayo yena m’idhekacce sattā diṭṭheva dhamme no parinibbāyanti. ",
  "sn35.119:2.1": "Santi ca kho, pañcasikha, cakkhuviññeyyā rūpā iṭṭhā kantā manāpā …pe… ",
  "sn35.119:2.2": "santi kho, pañcasikha, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. ",
  "sn35.119:2.3": "Tañce bhikkhu nābhinandati nābhivadati nājjhosāya tiṭṭhati, tassa taṃ anabhinandato anabhivadato anajjhosāya tiṭṭhato na tannissitaṃ viññāṇaṃ hoti, na tadupādānaṃ. ",
  "sn35.119:2.4": "Anupādāno, pañcasikha, bhikkhu parinibbāyati. ",
  "sn35.119:2.5": "Ayaṃ kho, pañcasikha, hetu, ayaṃ paccayo yena m’idhekacce sattā diṭṭheva dhamme parinibbāyantī”ti. ",
  "sn35.119:2.6": "Chaṭṭhaṃ. "
}