{
  "sn35.136:0.1": "Saṃyutta Nikāya 35 ",
  "sn35.136:0.2": "14. Devadahavagga ",
  "sn35.136:0.3": "136. Paṭhamarūpārāmasutta ",
  "sn35.136:1.1": "“Rūpārāmā, bhikkhave, devamanussā rūparatā rūpasammuditā. ",
  "sn35.136:1.2": "Rūpavipariṇāmavirāganirodhā dukkhā, bhikkhave, devamanussā viharanti. ",
  "sn35.136:1.3": "Saddārāmā, bhikkhave, devamanussā saddaratā saddasammuditā. ",
  "sn35.136:1.4": "Saddavipariṇāmavirāganirodhā dukkhā, bhikkhave, devamanussā viharanti. ",
  "sn35.136:1.5": "Gandhārāmā … ",
  "sn35.136:1.6": "rasārāmā … ",
  "sn35.136:1.7": "phoṭṭhabbārāmā … ",
  "sn35.136:1.8": "dhammārāmā, bhikkhave, devamanussā dhammaratā dhammasammuditā. ",
  "sn35.136:1.9": "Dhammavipariṇāmavirāganirodhā dukkhā, bhikkhave, devamanussā viharanti. ",
  "sn35.136:1.10": "Tathāgato ca kho, bhikkhave, arahaṃ sammāsambuddho rūpānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na rūpārāmo na rūparato na rūpasammudito. ",
  "sn35.136:1.11": "Rūpavipariṇāmavirāganirodhā sukho, bhikkhave, tathāgato viharati. ",
  "sn35.136:1.12": "Saddānaṃ … ",
  "sn35.136:1.13": "gandhānaṃ … ",
  "sn35.136:1.14": "rasānaṃ … ",
  "sn35.136:1.15": "phoṭṭhabbānaṃ … ",
  "sn35.136:1.16": "dhammānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na dhammārāmo, na dhammarato, na dhammasammudito. ",
  "sn35.136:1.17": "Dhammavipariṇāmavirāganirodhā sukho, bhikkhave, tathāgato viharati”. ",
  "sn35.136:1.18": "Idamavoca bhagavā. ",
  "sn35.136:1.19": "Idaṃ vatvāna sugato athāparaṃ etadavoca satthā: ",
  "sn35.136:2.1": "“Rūpā saddā rasā gandhā, ",
  "sn35.136:2.2": "phassā dhammā ca kevalā; ",
  "sn35.136:2.3": "Iṭṭhā kantā manāpā ca, ",
  "sn35.136:2.4": "yāvatatthīti vuccati. ",
  "sn35.136:3.1": "Sadevakassa lokassa, ",
  "sn35.136:3.2": "ete vo sukhasammatā; ",
  "sn35.136:3.3": "Yattha cete nirujjhanti, ",
  "sn35.136:3.4": "taṃ tesaṃ dukkhasammataṃ. ",
  "sn35.136:4.1": "Sukhaṃ diṭṭhamariyebhi, ",
  "sn35.136:4.2": "sakkāyassa nirodhanaṃ; ",
  "sn35.136:4.3": "Paccanīkamidaṃ hoti, ",
  "sn35.136:4.4": "sabbalokena passataṃ. ",
  "sn35.136:5.1": "Yaṃ pare sukhato āhu, ",
  "sn35.136:5.2": "tadariyā āhu dukkhato; ",
  "sn35.136:5.3": "Yaṃ pare dukkhato āhu, ",
  "sn35.136:5.4": "tadariyā sukhato vidū. ",
  "sn35.136:6.1": "Passa dhammaṃ durājānaṃ, ",
  "sn35.136:6.2": "sammūḷhettha aviddasu; ",
  "sn35.136:6.3": "Nivutānaṃ tamo hoti, ",
  "sn35.136:6.4": "andhakāro apassataṃ. ",
  "sn35.136:7.1": "Satañca vivaṭaṃ hoti, ",
  "sn35.136:7.2": "āloko passatāmiva; ",
  "sn35.136:7.3": "Santike na vijānanti, ",
  "sn35.136:7.4": "maggā dhammassa akovidā. ",
  "sn35.136:8.1": "Bhavarāgaparetebhi, ",
  "sn35.136:8.2": "bhavarāgānusārībhi; ",
  "sn35.136:8.3": "Māradheyyānupannehi, ",
  "sn35.136:8.4": "nāyaṃ dhammo susambudho. ",
  "sn35.136:9.1": "Ko nu aññatra mariyebhi, ",
  "sn35.136:9.2": "Padaṃ sambuddhumarahati; ",
  "sn35.136:9.3": "Yaṃ padaṃ sammadaññāya, ",
  "sn35.136:9.4": "Parinibbanti anāsavā”ti. ",
  "sn35.136:9.5": "Tatiyaṃ. "
}