{
  "sn35.147:0.1": "Saṃyutta Nikāya 35 ",
  "sn35.147:0.2": "15. Navapurāṇavagga ",
  "sn35.147:0.3": "147. Aniccanibbānasappāyasutta ",
  "sn35.147:1.1": "“Nibbānasappāyaṃ vo, bhikkhave, paṭipadaṃ desessāmi. ",
  "sn35.147:1.2": "Taṃ suṇātha …pe… ",
  "sn35.147:1.3": "katamā ca sā, bhikkhave, nibbānasappāyā paṭipadā? ",
  "sn35.147:1.4": "Idha, bhikkhave, bhikkhu cakkhuṃ aniccanti passati, rūpā aniccāti passati, cakkhuviññāṇaṃ aniccanti passati, cakkhusamphasso aniccoti passati. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccanti passati …pe… ",
  "sn35.147:1.5": "jivhā aniccāti passati, rasā aniccāti passati, jivhāviññāṇaṃ aniccanti passati, jivhāsamphasso aniccoti passati, yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccanti passati …pe… ",
  "sn35.147:1.6": "mano aniccoti passati, dhammā aniccāti passati, manoviññāṇaṃ aniccanti passati, manosamphasso aniccoti passati, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccanti passati. ",
  "sn35.147:1.7": "Ayaṃ kho sā, bhikkhave, nibbānasappāyā paṭipadā”ti. ",
  "sn35.147:1.8": "Dutiyaṃ. "
}