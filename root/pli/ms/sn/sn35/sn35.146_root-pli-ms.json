{
  "sn35.146:0.1": "Saṃyutta Nikāya 35 ",
  "sn35.146:0.2": "15. Navapurāṇavagga ",
  "sn35.146:0.3": "146. Kammanirodhasutta ",
  "sn35.146:1.1": "“Navapurāṇāni, bhikkhave, kammāni desessāmi kammanirodhaṃ kammanirodhagāminiñca paṭipadaṃ. ",
  "sn35.146:1.2": "Taṃ suṇātha, sādhukaṃ manasi karotha, bhāsissāmīti. ",
  "sn35.146:1.3": "Katamañca, bhikkhave, purāṇakammaṃ? ",
  "sn35.146:1.4": "Cakkhu, bhikkhave, purāṇakammaṃ abhisaṅkhataṃ abhisañcetayitaṃ vedaniyaṃ daṭṭhabbaṃ …pe… ",
  "sn35.146:1.5": "jivhā purāṇakammā abhisaṅkhatā abhisañcetayitā vedaniyā daṭṭhabbā …pe… ",
  "sn35.146:1.6": "mano purāṇakammo abhisaṅkhato abhisañcetayito vedaniyo daṭṭhabbo. ",
  "sn35.146:1.7": "Idaṃ vuccati, bhikkhave, purāṇakammaṃ. ",
  "sn35.146:1.8": "Katamañca, bhikkhave, navakammaṃ? ",
  "sn35.146:1.9": "Yaṃ kho, bhikkhave, etarahi kammaṃ karoti kāyena vācāya manasā, ",
  "sn35.146:1.10": "idaṃ vuccati, bhikkhave, navakammaṃ. ",
  "sn35.146:1.11": "Katamo ca, bhikkhave, kammanirodho? ",
  "sn35.146:1.12": "Yo kho, bhikkhave, kāyakammavacīkammamanokammassa nirodhā vimuttiṃ phusati, ",
  "sn35.146:1.13": "ayaṃ vuccati, bhikkhave, kammanirodho. ",
  "sn35.146:1.14": "Katamā ca, bhikkhave, kammanirodhagāminī paṭipadā? ",
  "sn35.146:1.15": "Ayameva ariyo aṭṭhaṅgiko maggo, seyyathidaṃ—",
  "sn35.146:1.16": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—",
  "sn35.146:1.17": "ayaṃ vuccati, bhikkhave, kammanirodhagāminī paṭipadā. ",
  "sn35.146:1.18": "Iti kho, bhikkhave, desitaṃ mayā purāṇakammaṃ, desitaṃ navakammaṃ, desito kammanirodho, desitā kammanirodhagāminī paṭipadā. ",
  "sn35.146:1.19": "Yaṃ kho, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. ",
  "sn35.146:1.20": "Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchāvippaṭisārino ahuvattha. Ayaṃ vo amhākaṃ anusāsanī”ti. ",
  "sn35.146:1.21": "Paṭhamaṃ. "
}