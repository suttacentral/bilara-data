{
  "sn35.71:0.1": "Saṃyutta Nikāya 35 ",
  "sn35.71:0.2": "7. Migajālavagga ",
  "sn35.71:0.3": "71. Paṭhamachaphassāyatanasutta ",
  "sn35.71:1.1": "“Yo hi koci, bhikkhave, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "sn35.71:1.2": "Avusitaṃ tena brahmacariyaṃ, ārakā so imasmā dhammavinayā”ti. ",
  "sn35.71:2.1": "Evaṃ vutte, aññataro bhikkhu bhagavantaṃ etadavoca: ",
  "sn35.71:2.2": "“etthāhaṃ, bhante, anassasaṃ. ",
  "sn35.71:2.3": "Ahañhi, bhante, channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāmī”ti. ",
  "sn35.71:3.1": "“Taṃ kiṃ maññasi, bhikkhu, ",
  "sn35.71:3.2": "cakkhuṃ ‘etaṃ mama, esohamasmi, eso me attā’ti samanupassasī”ti? ",
  "sn35.71:4.1": "“No hetaṃ, bhante”. ",
  "sn35.71:5.1": "“Sādhu, bhikkhu, ettha ca te, bhikkhu, cakkhu ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. ",
  "sn35.71:5.2": "Esevanto dukkhassa …pe… ",
  "sn35.71:5.3": "jivhaṃ ‘etaṃ mama, esohamasmi, eso me attā’ti samanupassasī”ti? ",
  "sn35.71:6.1": "“No hetaṃ, bhante”. ",
  "sn35.71:7.1": "“Sādhu, bhikkhu, ettha ca te, bhikkhu, jivhā ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. ",
  "sn35.71:7.2": "Esevanto dukkhassa …pe… ",
  "sn35.71:7.3": "manaṃ ‘etaṃ mama, esohamasmi, eso me attā’ti samanupassasī”ti? ",
  "sn35.71:8.1": "“No hetaṃ, bhante”. ",
  "sn35.71:9.1": "“Sādhu, bhikkhu, ettha ca te, bhikkhu, mano ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya sudiṭṭhaṃ bhavissati. ",
  "sn35.71:9.2": "Esevanto dukkhassā”ti. ",
  "sn35.71:9.3": "Navamaṃ. "
}