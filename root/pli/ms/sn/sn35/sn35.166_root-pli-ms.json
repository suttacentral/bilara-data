{
  "sn35.166:0.1": "Saṃyutta Nikāya 35 ",
  "sn35.166:0.2": "16. Nandikkhayavagga ",
  "sn35.166:0.3": "166. Sakkāyadiṭṭhipahānasutta ",
  "sn35.166:1.1": "Atha kho aññataro bhikkhu …pe… ",
  "sn35.166:1.2": "etadavoca: ",
  "sn35.166:1.3": "“kathaṃ nu kho, bhante, jānato kathaṃ passato sakkāyadiṭṭhi pahīyatī”ti? ",
  "sn35.166:1.4": "“Cakkhuṃ kho, bhikkhu, dukkhato jānato passato sakkāyadiṭṭhi pahīyati. ",
  "sn35.166:1.5": "Rūpe dukkhato jānato passato sakkāyadiṭṭhi pahīyati. ",
  "sn35.166:1.6": "Cakkhuviññāṇaṃ dukkhato jānato passato sakkāyadiṭṭhi pahīyati. ",
  "sn35.166:1.7": "Cakkhusamphassaṃ dukkhato jānato passato sakkāyadiṭṭhi pahīyati …pe… ",
  "sn35.166:1.8": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi dukkhato jānato passato sakkāyadiṭṭhi pahīyati. ",
  "sn35.166:1.9": "Evaṃ kho, bhikkhu, jānato evaṃ passato sakkāyadiṭṭhi pahīyatī”ti. ",
  "sn35.166:1.10": "Ekādasamaṃ. "
}