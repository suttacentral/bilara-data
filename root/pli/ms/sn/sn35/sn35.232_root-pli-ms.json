{
  "sn35.232:0.1": "Saṃyutta Nikāya 35 ",
  "sn35.232:0.2": "18. Samuddavagga ",
  "sn35.232:0.3": "232. Koṭṭhikasutta ",
  "sn35.232:1.1": "Ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ viharanti isipatane migadāye. ",
  "sn35.232:1.2": "Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. ",
  "sn35.232:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca: ",
  "sn35.232:2.1": "“Kiṃ nu kho, āvuso sāriputta, cakkhu rūpānaṃ saṃyojanaṃ, rūpā cakkhussa saṃyojanaṃ …pe… ",
  "sn35.232:2.2": "jivhā rasānaṃ saṃyojanaṃ, rasā jivhāya saṃyojanaṃ …pe… ",
  "sn35.232:2.3": "mano dhammānaṃ saṃyojanaṃ, dhammā manassa saṃyojanan”ti? ",
  "sn35.232:3.1": "“Na kho, āvuso koṭṭhika, cakkhu rūpānaṃ saṃyojanaṃ, na rūpā cakkhussa saṃyojanaṃ. ",
  "sn35.232:3.2": "Yañca tattha tadubhayaṃ paṭicca uppajjati chandarāgo taṃ tattha saṃyojanaṃ …pe… ",
  "sn35.232:3.3": "na jivhā rasānaṃ saṃyojanaṃ, na rasā jivhāya saṃyojanaṃ. ",
  "sn35.232:3.4": "Yañca tattha tadubhayaṃ paṭicca uppajjati chandarāgo taṃ tattha saṃyojanaṃ …pe… ",
  "sn35.232:3.5": "na mano dhammānaṃ saṃyojanaṃ, na dhammā manassa saṃyojanaṃ. ",
  "sn35.232:3.6": "Yañca tattha tadubhayaṃ paṭicca uppajjati chandarāgo taṃ tattha saṃyojanaṃ. ",
  "sn35.232:4.1": "Seyyathāpi, āvuso, kāḷo ca balībaddo odāto ca balībaddo ekena dāmena vā yottena vā saṃyuttā assu. ",
  "sn35.232:4.2": "Yo nu kho evaṃ vadeyya: ",
  "sn35.232:4.3": "‘kāḷo balībaddo odātassa balībaddassa saṃyojanaṃ, odāto balībaddo kāḷassa balībaddassa saṃyojanan’ti, sammā nu kho so vadamāno vadeyyā”ti? ",
  "sn35.232:4.4": "“No hetaṃ, āvuso”. ",
  "sn35.232:4.5": "“Na kho, āvuso, kāḷo balībaddo odātassa balībaddassa saṃyojanaṃ, na odāto balībaddo kāḷassa balībaddassa saṃyojanaṃ. ",
  "sn35.232:4.6": "Yena ca kho te ekena dāmena vā yottena vā saṃyuttā taṃ tattha saṃyojanaṃ. ",
  "sn35.232:5.1": "Evameva kho, āvuso, na cakkhu rūpānaṃ saṃyojanaṃ, na rūpā cakkhussa saṃyojanaṃ. ",
  "sn35.232:5.2": "Yañca tattha tadubhayaṃ paṭicca uppajjati chandarāgo taṃ tattha saṃyojanaṃ …pe… ",
  "sn35.232:5.3": "na jivhā rasānaṃ saṃyojanaṃ …pe… ",
  "sn35.232:5.4": "na mano dhammānaṃ saṃyojanaṃ, na dhammā manassa saṃyojanaṃ. ",
  "sn35.232:5.5": "Yañca tattha tadubhayaṃ paṭicca uppajjati chandarāgo, taṃ tattha saṃyojanaṃ. ",
  "sn35.232:6.1": "Cakkhu vā, āvuso, rūpānaṃ saṃyojanaṃ abhavissa, rūpā vā cakkhussa saṃyojanaṃ, nayidaṃ brahmacariyavāso paññāyetha sammā dukkhakkhayāya. ",
  "sn35.232:6.2": "Yasmā ca kho, āvuso, na cakkhu rūpānaṃ saṃyojanaṃ, na rūpā cakkhussa saṃyojanaṃ; ",
  "sn35.232:6.3": "yañca tattha tadubhayaṃ paṭicca uppajjati chandarāgo, taṃ tattha saṃyojanaṃ, tasmā brahmacariyavāso paññāyati sammā dukkhakkhayāya …pe…. ",
  "sn35.232:7.1": "Jivhā, āvuso, rasānaṃ saṃyojanaṃ abhavissa, rasā vā jivhāya saṃyojanaṃ, nayidaṃ brahmacariyavāso paññāyetha sammā dukkhakkhayāya. ",
  "sn35.232:7.2": "Yasmā ca kho, āvuso, na jivhā rasānaṃ saṃyojanaṃ, na rasā jivhāya saṃyojanaṃ; yañca tattha tadubhayaṃ paṭicca uppajjati chandarāgo, taṃ tattha saṃyojanaṃ, tasmā brahmacariyavāso paññāyati sammā dukkhakkhayāya …pe…. ",
  "sn35.232:8.1": "Mano vā, āvuso, dhammānaṃ saṃyojanaṃ abhavissa, dhammā vā manassa saṃyojanaṃ, nayidaṃ brahmacariyavāso paññāyetha sammā dukkhakkhayāya. ",
  "sn35.232:8.2": "Yasmā ca kho, āvuso, na mano dhammānaṃ saṃyojanaṃ, na dhammā manassa saṃyojanaṃ; ",
  "sn35.232:8.3": "yañca tattha tadubhayaṃ paṭicca uppajjati chandarāgo, taṃ tattha saṃyojanaṃ, tasmā brahmacariyavāso paññāyati sammā dukkhakkhayāya. ",
  "sn35.232:9.1": "Imināpetaṃ, āvuso, pariyāyena veditabbaṃ yathā na cakkhu rūpānaṃ saṃyojanaṃ, na rūpā cakkhussa saṃyojanaṃ. ",
  "sn35.232:9.2": "Yañca tattha tadubhayaṃ paṭicca uppajjati chandarāgo, taṃ tattha saṃyojanaṃ …pe… ",
  "sn35.232:9.3": "na jivhā rasānaṃ saṃyojanaṃ …pe… ",
  "sn35.232:9.4": "na mano dhammānaṃ saṃyojanaṃ, na dhammā manassa saṃyojanaṃ. ",
  "sn35.232:9.5": "Yañca tattha tadubhayaṃ paṭicca uppajjati chandarāgo, taṃ tattha saṃyojanaṃ. ",
  "sn35.232:10.1": "Saṃvijjati kho, āvuso, bhagavato cakkhu. ",
  "sn35.232:10.2": "Passati bhagavā cakkhunā rūpaṃ. ",
  "sn35.232:10.3": "Chandarāgo bhagavato natthi. ",
  "sn35.232:10.4": "Suvimuttacitto bhagavā. ",
  "sn35.232:10.5": "Saṃvijjati kho, āvuso, bhagavato sotaṃ. ",
  "sn35.232:10.6": "Suṇāti bhagavā sotena saddaṃ. ",
  "sn35.232:10.7": "Chandarāgo bhagavato natthi. ",
  "sn35.232:10.8": "Suvimuttacitto bhagavā. ",
  "sn35.232:10.9": "Saṃvijjati kho, āvuso, bhagavato ghānaṃ. ",
  "sn35.232:10.10": "Ghāyati bhagavā ghānena gandhaṃ. ",
  "sn35.232:10.11": "Chandarāgo bhagavato natthi. ",
  "sn35.232:10.12": "Suvimuttacitto bhagavā. ",
  "sn35.232:10.13": "Saṃvijjati kho, āvuso, bhagavato jivhā. ",
  "sn35.232:10.14": "Sāyati bhagavā jivhāya rasaṃ. ",
  "sn35.232:10.15": "Chandarāgo bhagavato natthi. ",
  "sn35.232:10.16": "Suvimuttacitto bhagavā. ",
  "sn35.232:10.17": "Saṃvijjati kho, āvuso, bhagavato kāyo. ",
  "sn35.232:10.18": "Phusati bhagavā kāyena phoṭṭhabbaṃ. ",
  "sn35.232:10.19": "Chandarāgo bhagavato natthi. ",
  "sn35.232:10.20": "Suvimuttacitto bhagavā. ",
  "sn35.232:10.21": "Vijānāti bhagavā manasā dhammaṃ. ",
  "sn35.232:10.22": "Chandarāgo bhagavato natthi. ",
  "sn35.232:10.23": "Suvimuttacitto bhagavā. ",
  "sn35.232:11.1": "Iminā kho etaṃ, āvuso, pariyāyena veditabbaṃ yathā na cakkhu rūpānaṃ saṃyojanaṃ, na rūpā cakkhussa saṃyojanaṃ; ",
  "sn35.232:11.2": "yañca tattha tadubhayaṃ paṭicca uppajjati chandarāgo, taṃ tattha saṃyojanaṃ. ",
  "sn35.232:11.3": "Na sotaṃ … ",
  "sn35.232:11.4": "na ghānaṃ … ",
  "sn35.232:11.5": "na jivhā rasānaṃ saṃyojanaṃ, na rasā jivhāya saṃyojanaṃ; ",
  "sn35.232:11.6": "yañca tattha tadubhayaṃ paṭicca uppajjati chandarāgo taṃ tattha saṃyojanaṃ. ",
  "sn35.232:11.7": "Na kāyo … ",
  "sn35.232:11.8": "na mano dhammānaṃ saṃyojanaṃ, na dhammā manassa saṃyojanaṃ; ",
  "sn35.232:11.9": "yañca tattha tadubhayaṃ paṭicca uppajjati chandarāgo, taṃ tattha saṃyojanan”ti. ",
  "sn35.232:11.10": "Pañcamaṃ. "
}