{
  "sn35.130:0.1": "Saṃyutta Nikāya 35 ",
  "sn35.130:0.2": "13. Gahapativagga ",
  "sn35.130:0.3": "130. Hāliddikānisutta ",
  "sn35.130:1.1": "Ekaṃ samayaṃ āyasmā mahākaccāno avantīsu viharati kuraraghare papāte pabbate. ",
  "sn35.130:1.2": "Atha kho hāliddikāni gahapati yenāyasmā mahākaccāno tenupasaṅkami …pe… ekamantaṃ nisinno kho hāliddikāni gahapati āyasmantaṃ mahākaccānaṃ etadavoca: ",
  "sn35.130:1.3": "“vuttamidaṃ, bhante, bhagavatā: ",
  "sn35.130:1.4": "‘dhātunānattaṃ paṭicca uppajjati phassanānattaṃ; phassanānattaṃ paṭicca uppajjati vedanānānattan’ti. ",
  "sn35.130:1.5": "Kathaṃ nu kho, bhante, dhātunānattaṃ paṭicca uppajjati phassanānattaṃ; phassanānattaṃ paṭicca uppajjati vedanānānattan”ti? ",
  "sn35.130:1.6": "“Idha, gahapati, bhikkhu cakkhunā rūpaṃ disvā ‘manāpaṃ itthetan’ti pajānāti cakkhuviññāṇaṃ sukhavedaniyañca. ",
  "sn35.130:1.7": "Phassaṃ paṭicca uppajjati sukhā vedanā. ",
  "sn35.130:1.8": "Cakkhunā kho paneva rūpaṃ disvā ‘amanāpaṃ itthetan’ti pajānāti cakkhuviññāṇaṃ dukkhavedaniyañca. ",
  "sn35.130:1.9": "Phassaṃ paṭicca uppajjati dukkhā vedanā. ",
  "sn35.130:1.10": "Cakkhunā kho paneva rūpaṃ disvā ‘upekkhāṭṭhāniyaṃ itthetan’ti pajānāti cakkhuviññāṇaṃ adukkhamasukhavedaniyañca. ",
  "sn35.130:1.11": "Phassaṃ paṭicca uppajjati adukkhamasukhā vedanā. ",
  "sn35.130:2.1": "Puna caparaṃ, gahapati, bhikkhu sotena saddaṃ sutvā …pe… ",
  "sn35.130:2.2": "ghānena gandhaṃ ghāyitvā …pe… ",
  "sn35.130:2.3": "jivhāya rasaṃ sāyitvā …pe… ",
  "sn35.130:2.4": "kāyena phoṭṭhabbaṃ phusitvā …pe… ",
  "sn35.130:2.5": "manasā dhammaṃ viññāya ‘manāpaṃ itthetan’ti pajānāti manoviññāṇaṃ sukhavedaniyañca. ",
  "sn35.130:2.6": "Phassaṃ paṭicca uppajjati sukhā vedanā. ",
  "sn35.130:2.7": "Manasā kho paneva dhammaṃ viññāya ‘amanāpaṃ itthetan’ti pajānāti manoviññāṇaṃ dukkhavedaniyañca. ",
  "sn35.130:2.8": "Phassaṃ paṭicca uppajjati dukkhā vedanā. ",
  "sn35.130:2.9": "Manasā kho paneva dhammaṃ viññāya ‘upekkhāṭṭhāniyaṃ itthetan’ti pajānāti manoviññāṇaṃ adukkhamasukhavedaniyañca. ",
  "sn35.130:2.10": "Phassaṃ paṭicca uppajjati adukkhamasukhā vedanā. ",
  "sn35.130:2.11": "Evaṃ kho, gahapati, dhātunānattaṃ paṭicca uppajjati phassanānattaṃ; phassanānattaṃ paṭicca uppajjati vedanānānattan”ti. ",
  "sn35.130:2.12": "Sattamaṃ. "
}