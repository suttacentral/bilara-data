{
  "sn35.98:0.1": "Saṃyutta Nikāya 35 ",
  "sn35.98:0.2": "10. Saḷavagga ",
  "sn35.98:0.3": "98. Saṃvarasutta ",
  "sn35.98:1.1": "“Saṃvarañca vo, bhikkhave, desessāmi, asaṃvarañca. ",
  "sn35.98:1.2": "Taṃ suṇātha. ",
  "sn35.98:1.3": "Kathañca, bhikkhave, asaṃvaro hoti? ",
  "sn35.98:1.4": "Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. ",
  "sn35.98:1.5": "Tañce bhikkhu abhinandati abhivadati ajjhosāya tiṭṭhati, veditabbametaṃ, bhikkhave, bhikkhunā: ",
  "sn35.98:1.6": "‘parihāyāmi kusalehi dhammehi. ",
  "sn35.98:1.7": "Parihānañhetaṃ vuttaṃ bhagavatā’ti …pe… ",
  "sn35.98:1.8": "santi, bhikkhave, jivhāviññeyyā rasā …pe… ",
  "sn35.98:1.9": "santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. ",
  "sn35.98:1.10": "Tañce bhikkhu abhinandati abhivadati ajjhosāya tiṭṭhati, veditabbametaṃ, bhikkhave, bhikkhunā: ",
  "sn35.98:1.11": "‘parihāyāmi kusalehi dhammehi. ",
  "sn35.98:1.12": "Parihānañhetaṃ vuttaṃ bhagavatā’ti. ",
  "sn35.98:1.13": "Evaṃ kho, bhikkhave, asaṃvaro hoti. ",
  "sn35.98:2.1": "Kathañca, bhikkhave, saṃvaro hoti? ",
  "sn35.98:2.2": "Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. ",
  "sn35.98:2.3": "Tañce bhikkhu nābhinandati nābhivadati nājjhosāya tiṭṭhati, veditabbametaṃ, bhikkhave, bhikkhunā: ",
  "sn35.98:2.4": "‘na parihāyāmi kusalehi dhammehi. ",
  "sn35.98:2.5": "Aparihānañhetaṃ vuttaṃ bhagavatā’ti …pe… ",
  "sn35.98:2.6": "santi, bhikkhave, jivhāviññeyyā rasā …pe… ",
  "sn35.98:2.7": "santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. ",
  "sn35.98:2.8": "Tañce bhikkhu nābhinandati nābhivadati nājjhosāya tiṭṭhati, veditabbametaṃ bhikkhunā: ",
  "sn35.98:2.9": "‘na parihāyāmi kusalehi dhammehi. ",
  "sn35.98:2.10": "Aparihānañhetaṃ vuttaṃ bhagavatā’ti. ",
  "sn35.98:2.11": "Evaṃ kho, bhikkhave, saṃvaro hotī”ti. ",
  "sn35.98:2.12": "Pañcamaṃ. "
}