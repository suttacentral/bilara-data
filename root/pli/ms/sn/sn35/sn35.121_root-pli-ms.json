{
  "sn35.121:0.1": "Saṃyutta Nikāya 35 ",
  "sn35.121:0.2": "12. Lokakāmaguṇavagga ",
  "sn35.121:0.3": "121. Rāhulovādasutta ",
  "sn35.121:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn35.121:1.2": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "sn35.121:1.3": "“paripakkā kho rāhulassa vimuttiparipācaniyā dhammā; ",
  "sn35.121:1.4": "yannūnāhaṃ rāhulaṃ uttariṃ āsavānaṃ khaye vineyyan”ti. ",
  "sn35.121:1.5": "Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya caritvā ",
  "sn35.121:1.6": "pacchābhattaṃ piṇḍapātapaṭikkanto āyasmantaṃ rāhulaṃ āmantesi: ",
  "sn35.121:1.7": "“gaṇhāhi, rāhula, nisīdanaṃ. ",
  "sn35.121:1.8": "Yena andhavanaṃ tenupasaṅkamissāma divāvihārāyā”ti. ",
  "sn35.121:1.9": "“Evaṃ, bhante”ti kho āyasmā rāhulo bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi. ",
  "sn35.121:2.1": "Tena kho pana samayena anekāni devatāsahassāni bhagavantaṃ anubandhāni honti: ",
  "sn35.121:2.2": "“ajja bhagavā āyasmantaṃ rāhulaṃ uttariṃ āsavānaṃ khaye vinessatī”ti. ",
  "sn35.121:2.3": "Atha kho bhagavā andhavanaṃ ajjhogāhetvā aññatarasmiṃ rukkhamūle paññatte āsane nisīdi. ",
  "sn35.121:2.4": "Āyasmāpi kho rāhulo bhagavantaṃ abhivādetvā ekamantaṃ nisīdi. ",
  "sn35.121:2.5": "Ekamantaṃ nisinnaṃ kho āyasmantaṃ rāhulaṃ bhagavā etadavoca: ",
  "sn35.121:3.1": "“Taṃ kiṃ maññasi, rāhula, ",
  "sn35.121:3.2": "cakkhu niccaṃ vā aniccaṃ vā”ti? ",
  "sn35.121:4.1": "“Aniccaṃ, bhante”. ",
  "sn35.121:5.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.121:6.1": "“Dukkhaṃ, bhante”. ",
  "sn35.121:7.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.121:7.2": "‘etaṃ mama, esohamasmi, eso me attā’”ti? ",
  "sn35.121:8.1": "“No hetaṃ, bhante”. () ",
  "sn35.121:9.1": "“Rūpā niccā vā aniccā vā”ti? ",
  "sn35.121:10.1": "“Aniccā, bhante” …pe…. ",
  "sn35.121:11.1": "“Cakkhuviññāṇaṃ niccaṃ vā aniccaṃ vā”ti? ",
  "sn35.121:12.1": "“Aniccaṃ, bhante” …pe…. ",
  "sn35.121:13.1": "“Cakkhusamphasso nicco vā anicco vā”ti? ",
  "sn35.121:14.1": "“Anicco, bhante” …pe…. ",
  "sn35.121:15.1": "“Yampidaṃ cakkhusamphassapaccayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti? ",
  "sn35.121:16.1": "“Aniccaṃ, bhante”. ",
  "sn35.121:17.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.121:18.1": "“Dukkhaṃ, bhante”. ",
  "sn35.121:19.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.121:19.2": "‘etaṃ mama, esohamasmi, eso me attā’”ti? ",
  "sn35.121:20.1": "“No hetaṃ, bhante” …pe…. ",
  "sn35.121:21.1": "“Jivhā niccā vā aniccā vā”ti? ",
  "sn35.121:22.1": "“Aniccā, bhante” …pe…. ",
  "sn35.121:23.1": "“Jivhāviññāṇaṃ niccaṃ vā aniccaṃ vā”ti? ",
  "sn35.121:24.1": "“Aniccaṃ, bhante” …pe…. ",
  "sn35.121:25.1": "“Jivhāsamphasso nicco vā anicco vā”ti? ",
  "sn35.121:26.1": "“Anicco, bhante” …pe…. ",
  "sn35.121:27.1": "“Yampidaṃ jivhāsamphassapaccayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti? ",
  "sn35.121:28.1": "“Aniccaṃ, bhante”. ",
  "sn35.121:29.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.121:30.1": "“Dukkhaṃ, bhante”. ",
  "sn35.121:31.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.121:31.2": "‘etaṃ mama, esohamasmi, eso me attā’”ti? ",
  "sn35.121:32.1": "“No hetaṃ, bhante” …pe…. ",
  "sn35.121:33.1": "“Mano nicco vā anicco vā”ti? ",
  "sn35.121:34.1": "“Anicco, bhante”. ",
  "sn35.121:35.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.121:36.1": "“Dukkhaṃ, bhante”. ",
  "sn35.121:37.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ ",
  "sn35.121:37.2": "‘etaṃ mama, esohamasmi, eso me attā’”ti? ",
  "sn35.121:38.1": "“No hetaṃ, bhante”. ",
  "sn35.121:39.1": "“Dhammā niccā vā aniccā vā”ti? ",
  "sn35.121:40.1": "“Aniccā, bhante” …pe…. ",
  "sn35.121:41.1": "“Manoviññāṇaṃ niccaṃ vā aniccaṃ vā”ti? ",
  "sn35.121:42.1": "“Aniccaṃ, bhante” …pe…. ",
  "sn35.121:43.1": "“Manosamphasso nicco vā anicco vā”ti? ",
  "sn35.121:44.1": "“Anicco, bhante” …pe…. ",
  "sn35.121:45.1": "“Yampidaṃ manosamphassapaccayā uppajjati vedanāgataṃ, saññāgataṃ, saṅkhāragataṃ, viññāṇagataṃ, tampi niccaṃ vā aniccaṃ vā”ti? ",
  "sn35.121:46.1": "“Aniccaṃ, bhante”. ",
  "sn35.121:47.1": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn35.121:48.1": "“Dukkhaṃ, bhante”. ",
  "sn35.121:49.1": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn35.121:49.2": "‘etaṃ mama, esohamasmi, eso me attā’”ti? ",
  "sn35.121:50.1": "“No hetaṃ, bhante”. ",
  "sn35.121:51.1": "“Evaṃ passaṃ, rāhula, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yampidaṃ cakkhusamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati …pe… ",
  "sn35.121:51.2": "jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṃ jivhāsamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati …pe…. ",
  "sn35.121:52.1": "Manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, yampidaṃ manosamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati. ",
  "sn35.121:52.2": "Nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn35.121:52.3": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn35.121:53.1": "Idamavoca bhagavā. ",
  "sn35.121:53.2": "Attamano āyasmā rāhulo bhagavato bhāsitaṃ abhinandi. ",
  "sn35.121:53.3": "Imasmiñca pana veyyākaraṇasmiṃ bhaññamāne āyasmato rāhulassa anupādāya āsavehi cittaṃ vimucci. ",
  "sn35.121:53.4": "Anekānañca devatāsahassānaṃ virajaṃ vītamalaṃ dhammacakkhuṃ udapādi: ",
  "sn35.121:53.5": "“yaṃ kiñci samudayadhammaṃ sabbaṃ taṃ nirodhadhamman”ti. ",
  "sn35.121:53.6": "Aṭṭhamaṃ. "
}