{
  "sn35.243:0.1": "Saṃyutta Nikāya 35 ",
  "sn35.243:0.2": "19. Āsīvisavagga ",
  "sn35.243:0.3": "243. Avassutapariyāyasutta ",
  "sn35.243:1.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme. ",
  "sn35.243:1.2": "Tena kho pana samayena kāpilavatthavānaṃ sakyānaṃ navaṃ santhāgāraṃ acirakāritaṃ hoti anajjhāvuṭṭhaṃ samaṇena vā brāhmaṇena vā kenaci vā manussabhūtena. ",
  "sn35.243:1.3": "Atha kho kāpilavatthavā sakyā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho kāpilavatthavā sakyā bhagavantaṃ etadavocuṃ: ",
  "sn35.243:1.4": "“idha, bhante, kāpilavatthavānaṃ sakyānaṃ navaṃ santhāgāraṃ acirakāritaṃ anajjhāvuṭṭhaṃ samaṇena vā brāhmaṇena vā kenaci vā manussabhūtena. ",
  "sn35.243:1.5": "Taṃ, bhante, bhagavā paṭhamaṃ paribhuñjatu. ",
  "sn35.243:1.6": "Bhagavatā paṭhamaṃ paribhuttaṃ pacchā kāpilavatthavā sakyā paribhuñjissanti. ",
  "sn35.243:1.7": "Tadassa kāpilavatthavānaṃ sakyānaṃ dīgharattaṃ hitāya sukhāyā”ti. ",
  "sn35.243:1.8": "Adhivāsesi bhagavā tuṇhībhāvena. ",
  "sn35.243:2.1": "Atha kho kāpilavatthavā sakyā bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā yena navaṃ santhāgāraṃ tenupasaṅkamiṃsu; upasaṅkamitvā sabbasanthariṃ santhāgāraṃ santharitvā āsanāni paññāpetvā udakamaṇikaṃ patiṭṭhāpetvā telappadīpaṃ āropetvā yena bhagavā tenupasaṅkamiṃsu; upasaṅkamitvā bhagavantaṃ etadavocuṃ: ",
  "sn35.243:2.2": "“sabbasantharisanthataṃ, bhante, santhāgāraṃ, āsanāni paññattāni, udakamaṇiko patiṭṭhāpito, telappadīpo āropito. ",
  "sn35.243:2.3": "Yassadāni, bhante, bhagavā kālaṃ maññatī”ti. ",
  "sn35.243:2.4": "Atha kho bhagavā nivāsetvā pattacīvaramādāya saddhiṃ bhikkhusaṃghena yena navaṃ santhāgāraṃ tenupasaṅkami; upasaṅkamitvā pāde pakkhāletvā santhāgāraṃ pavisitvā majjhimaṃ thambhaṃ nissāya puratthābhimukho nisīdi. ",
  "sn35.243:2.5": "Bhikkhusaṃghopi kho pāde pakkhāletvā santhāgāraṃ pavisitvā pacchimaṃ bhittiṃ nissāya puratthābhimukho nisīdi bhagavantaṃyeva purakkhatvā. ",
  "sn35.243:2.6": "Kāpilavatthavā sakyā pāde pakkhāletvā santhāgāraṃ pavisitvā puratthimaṃ bhittiṃ nissāya pacchimābhimukhā nisīdiṃsu bhagavantaṃyeva purakkhatvā. ",
  "sn35.243:2.7": "Atha kho bhagavā kāpilavatthave sakye bahudeva rattiṃ dhammiyā kathāya sandassetvā samādapetvā samuttejetvā sampahaṃsetvā uyyojesi: ",
  "sn35.243:2.8": "“abhikkantā kho, gotamā, ratti. ",
  "sn35.243:2.9": "Yassadāni kālaṃ maññathā”ti. ",
  "sn35.243:2.10": "“Evaṃ, bhante”ti kho kāpilavatthavā sakyā bhagavato paṭissutvā uṭṭhāyāsanā bhagavantaṃ abhivādetvā padakkhiṇaṃ katvā pakkamiṃsu. ",
  "sn35.243:3.1": "Atha kho bhagavā acirapakkantesu kāpilavatthavesu sakyesu āyasmantaṃ mahāmoggallānaṃ āmantesi: ",
  "sn35.243:3.2": "“vigatathinamiddho kho, moggallāna, bhikkhusaṃgho. ",
  "sn35.243:3.3": "Paṭibhātu taṃ, moggallāna, bhikkhūnaṃ dhammī kathā. ",
  "sn35.243:3.4": "Piṭṭhi me āgilāyati; ",
  "sn35.243:3.5": "tamahaṃ āyamissāmī”ti. ",
  "sn35.243:3.6": "“Evaṃ, bhante”ti kho āyasmā mahāmoggallāno bhagavato paccassosi. ",
  "sn35.243:3.7": "Atha kho bhagavā catugguṇaṃ saṅghāṭiṃ paññapetvā dakkhiṇena passena sīhaseyyaṃ kappesi, pāde pādaṃ accādhāya, sato sampajāno uṭṭhānasaññaṃ manasi karitvā. ",
  "sn35.243:3.8": "Tatra kho āyasmā mahāmoggallāno bhikkhū āmantesi: ",
  "sn35.243:3.9": "“āvuso bhikkhave”ti. ",
  "sn35.243:3.10": "“Āvuso”ti kho te bhikkhū āyasmato mahāmoggallānassa paccassosuṃ. ",
  "sn35.243:3.11": "Āyasmā mahāmoggallāno etadavoca: ",
  "sn35.243:3.12": "“avassutapariyāyañca vo, āvuso, desessāmi, anavassutapariyāyañca. ",
  "sn35.243:3.13": "Taṃ suṇātha, sādhukaṃ manasi karotha, bhāsissāmī”ti. ",
  "sn35.243:3.14": "“Evamāvuso”ti kho te bhikkhū āyasmato mahāmoggallānassa paccassosuṃ. ",
  "sn35.243:3.15": "Āyasmā mahāmoggallāno etadavoca: ",
  "sn35.243:4.1": "“Kathaṃ, āvuso, avassuto hoti? ",
  "sn35.243:4.2": "Idhāvuso, bhikkhu cakkhunā rūpaṃ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassatī viharati parittacetaso, ",
  "sn35.243:4.3": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti …pe… ",
  "sn35.243:4.4": "jivhāya rasaṃ sāyitvā …pe… ",
  "sn35.243:4.5": "manasā dhammaṃ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassatī ca viharati parittacetaso, ",
  "sn35.243:4.6": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. ",
  "sn35.243:4.7": "Ayaṃ vuccati, āvuso, bhikkhu avassuto cakkhuviññeyyesu rūpesu …pe… ",
  "sn35.243:4.8": "avassuto jivhāviññeyyesu rasesu …pe… ",
  "sn35.243:4.9": "avassuto manoviññeyyesu dhammesu. ",
  "sn35.243:4.10": "Evaṃvihāriñcāvuso, bhikkhuṃ cakkhuto cepi naṃ māro upasaṅkamati labhateva māro otāraṃ, labhati māro ārammaṇaṃ …pe… ",
  "sn35.243:4.11": "jivhāto cepi naṃ māro upasaṅkamati, labhateva māro otāraṃ, labhati māro ārammaṇaṃ …pe… ",
  "sn35.243:4.12": "manato cepi naṃ māro upasaṅkamati, labhateva māro otāraṃ, labhati māro ārammaṇaṃ. ",
  "sn35.243:5.1": "Seyyathāpi, āvuso, naḷāgāraṃ vā tiṇāgāraṃ vā sukkhaṃ kolāpaṃ terovassikaṃ. ",
  "sn35.243:5.2": "Puratthimāya cepi naṃ disāya puriso ādittāya tiṇukkāya upasaṅkameyya, labhetheva aggi otāraṃ, labhetha aggi ārammaṇaṃ; ",
  "sn35.243:5.3": "pacchimāya cepi naṃ disāya puriso ādittāya tiṇukkāya upasaṅkameyya …pe… ",
  "sn35.243:5.4": "uttarāya cepi naṃ disāya …pe… ",
  "sn35.243:5.5": "dakkhiṇāya cepi naṃ disāya …pe… ",
  "sn35.243:5.6": "heṭṭhimato cepi naṃ …pe… ",
  "sn35.243:5.7": "uparimato cepi naṃ … ",
  "sn35.243:5.8": "yato kutoci cepi naṃ puriso ādittāya tiṇukkāya upasaṅkameyya, labhetheva aggi otāraṃ labhetha aggi ārammaṇaṃ. ",
  "sn35.243:5.9": "Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, labhateva māro otāraṃ, labhati māro ārammaṇaṃ …pe… ",
  "sn35.243:5.10": "jivhāto cepi naṃ māro upasaṅkamati …pe… ",
  "sn35.243:5.11": "manato cepi naṃ māro upasaṅkamati, labhateva māro otāraṃ, labhati māro ārammaṇaṃ. ",
  "sn35.243:5.12": "Evaṃvihāriñcāvuso, bhikkhuṃ rūpā adhibhaṃsu, na bhikkhu rūpe adhibhosi; ",
  "sn35.243:5.13": "saddā bhikkhuṃ adhibhaṃsu, na bhikkhu sadde adhibhosi; ",
  "sn35.243:5.14": "gandhā bhikkhuṃ adhibhaṃsu, na bhikkhu gandhe adhibhosi; ",
  "sn35.243:5.15": "rasā bhikkhuṃ adhibhaṃsu, na bhikkhu rase adhibhosi; ",
  "sn35.243:5.16": "phoṭṭhabbā bhikkhuṃ adhibhaṃsu, na bhikkhu phoṭṭhabbe adhibhosi; ",
  "sn35.243:5.17": "dhammā bhikkhuṃ adhibhaṃsu, na bhikkhu dhamme adhibhosi. ",
  "sn35.243:5.18": "Ayaṃ vuccatāvuso, bhikkhu rūpādhibhūto, saddādhibhūto, gandhādhibhūto, rasādhibhūto, phoṭṭhabbādhibhūto, dhammādhibhūto, adhibhūto, anadhibhū, adhibhaṃsu naṃ pāpakā akusalā dhammā saṃkilesikā ponobhavikā sadarā dukkhavipākā āyatiṃ jātijarāmaraṇiyā. ",
  "sn35.243:5.19": "Evaṃ kho, āvuso, avassuto hoti. ",
  "sn35.243:6.1": "Kathañcāvuso, anavassuto hoti? ",
  "sn35.243:6.2": "Idhāvuso, bhikkhu cakkhunā rūpaṃ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso, ",
  "sn35.243:6.3": "tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti …pe… ",
  "sn35.243:6.4": "jivhāya rasaṃ sāyitvā …pe… ",
  "sn35.243:6.5": "manasā dhammaṃ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso, ",
  "sn35.243:6.6": "tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. ",
  "sn35.243:6.7": "Ayaṃ vuccatāvuso, bhikkhu anavassuto cakkhuviññeyyesu rūpesu …pe… ",
  "sn35.243:6.8": "anavassuto manoviññeyyesu dhammesu. ",
  "sn35.243:6.9": "Evaṃvihāriñcāvuso, bhikkhuṃ cakkhuto cepi naṃ māro upasaṅkamati, neva labhati māro otāraṃ, na labhati māro ārammaṇaṃ …pe… ",
  "sn35.243:6.10": "jivhāto cepi naṃ māro upasaṅkamati …pe… ",
  "sn35.243:6.11": "manato cepi naṃ māro upasaṅkamati, neva labhati māro otāraṃ, na labhati māro ārammaṇaṃ. ",
  "sn35.243:7.1": "Seyyathāpi, āvuso, kūṭāgāraṃ vā sālā vā bahalamattikā addāvalepanā. ",
  "sn35.243:7.2": "Puratthimāya cepi naṃ disāya puriso ādittāya tiṇukkāya upasaṅkameyya, neva labhetha aggi otāraṃ, na labhetha aggi ārammaṇaṃ …pe… ",
  "sn35.243:7.3": "pacchimāya cepi naṃ … ",
  "sn35.243:7.4": "uttarāya cepi naṃ … ",
  "sn35.243:7.5": "dakkhiṇāya cepi naṃ … ",
  "sn35.243:7.6": "heṭṭhimato cepi naṃ … ",
  "sn35.243:7.7": "uparimato cepi naṃ … ",
  "sn35.243:7.8": "yato kutoci cepi naṃ puriso ādittāya tiṇukkāya upasaṅkameyya, neva labhetha aggi otāraṃ, na labhetha aggi ārammaṇaṃ. ",
  "sn35.243:7.9": "Evameva kho, āvuso, evaṃvihāriṃ bhikkhuṃ cakkhuto cepi naṃ māro upasaṅkamati, neva labhati māro otāraṃ, na labhati māro ārammaṇaṃ …pe… ",
  "sn35.243:7.10": "manato cepi naṃ māro upasaṅkamati, neva labhati māro otāraṃ, na labhati māro ārammaṇaṃ. ",
  "sn35.243:7.11": "Evaṃvihārī cāvuso, bhikkhu rūpe adhibhosi, na rūpā bhikkhuṃ adhibhaṃsu; ",
  "sn35.243:7.12": "sadde bhikkhu adhibhosi, na saddā bhikkhuṃ adhibhaṃsu; ",
  "sn35.243:7.13": "gandhe bhikkhu adhibhosi, na gandhā bhikkhuṃ adhibhaṃsu; ",
  "sn35.243:7.14": "rase bhikkhu adhibhosi, na rasā bhikkhuṃ adhibhaṃsu; ",
  "sn35.243:7.15": "phoṭṭhabbe bhikkhu adhibhosi, na phoṭṭhabbā bhikkhuṃ adhibhaṃsu; ",
  "sn35.243:7.16": "dhamme bhikkhu adhibhosi, na dhammā bhikkhuṃ adhibhaṃsu. ",
  "sn35.243:7.17": "Ayaṃ vuccatāvuso, bhikkhu rūpādhibhū, saddādhibhū, gandhādhibhū, rasādhibhū, phoṭṭhabbādhibhū, dhammādhibhū, adhibhū, anadhibhūto, adhibhosi te pāpake akusale dhamme saṃkilesike ponobhavike sadare dukkhavipāke āyatiṃ jātijarāmaraṇiye. ",
  "sn35.243:7.18": "Evaṃ kho, āvuso, anavassuto hotī”ti. ",
  "sn35.243:8.1": "Atha kho bhagavā uṭṭhahitvā āyasmantaṃ mahāmoggallānaṃ āmantesi: ",
  "sn35.243:8.2": "“sādhu sādhu, moggallāna. ",
  "sn35.243:8.3": "Sādhu kho tvaṃ, moggallāna, bhikkhūnaṃ avassutapariyāyañca anavassutapariyāyañca abhāsī”ti. ",
  "sn35.243:9.1": "Idamavoca āyasmā mahāmoggallāno. ",
  "sn35.243:9.2": "Samanuñño satthā ahosi. ",
  "sn35.243:9.3": "Attamanā te bhikkhū āyasmato mahāmoggallānassa bhāsitaṃ abhinandunti. ",
  "sn35.243:9.4": "Chaṭṭhaṃ. "
}