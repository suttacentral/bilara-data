{
  "sn35.138:0.1": "Saṃyutta Nikāya 35 ",
  "sn35.138:0.2": "14. Devadahavagga ",
  "sn35.138:0.3": "138. Paṭhamanatumhākasutta ",
  "sn35.138:1.1": "“Yaṃ, bhikkhave, na tumhākaṃ taṃ pajahatha. ",
  "sn35.138:1.2": "Taṃ vo pahīnaṃ hitāya sukhāya bhavissati. ",
  "sn35.138:1.3": "Kiñca, bhikkhave, na tumhākaṃ? ",
  "sn35.138:1.4": "Cakkhu, bhikkhave, na tumhākaṃ; taṃ pajahatha. ",
  "sn35.138:1.5": "Taṃ vo pahīnaṃ hitāya sukhāya bhavissati …pe… ",
  "sn35.138:1.6": "jivhā na tumhākaṃ; taṃ pajahatha. ",
  "sn35.138:1.7": "Sā vo pahīnā hitāya sukhāya bhavissati …pe… ",
  "sn35.138:1.8": "mano na tumhākaṃ; taṃ pajahatha. ",
  "sn35.138:1.9": "So vo pahīno hitāya sukhāya bhavissati. ",
  "sn35.138:1.10": "Seyyathāpi, bhikkhave, yaṃ imasmiṃ jetavane tiṇakaṭṭhasākhāpalāsaṃ taṃ jano hareyya vā ḍaheyya vā yathāpaccayaṃ vā kareyya, api nu tumhākaṃ evamassa: ",
  "sn35.138:1.11": "‘amhe jano harati vā ḍahati vā yathāpaccayaṃ vā karotī’”ti? ",
  "sn35.138:1.12": "“No hetaṃ, bhante”. ",
  "sn35.138:1.13": "“Taṃ kissa hetu”? ",
  "sn35.138:1.14": "“Na hi no etaṃ, bhante, attā vā attaniyaṃ vā”ti. ",
  "sn35.138:1.15": "“Evameva kho, bhikkhave, cakkhu na tumhākaṃ; taṃ pajahatha. ",
  "sn35.138:1.16": "Taṃ vo pahīnaṃ hitāya sukhāya bhavissati …pe… ",
  "sn35.138:1.17": "jivhā na tumhākaṃ; taṃ pajahatha. ",
  "sn35.138:1.18": "Sā vo pahīnā hitāya sukhāya bhavissati …pe… ",
  "sn35.138:1.19": "mano na tumhākaṃ; taṃ pajahatha. ",
  "sn35.138:1.20": "So vo pahīno hitāya sukhāya bhavissatī”ti. ",
  "sn35.138:1.21": "Pañcamaṃ. "
}