{
  "sn35.93:0.1": "Saṃyutta Nikāya 35 ",
  "sn35.93:0.2": "9. Channavagga ",
  "sn35.93:0.3": "93. Dutiyadvayasutta ",
  "sn35.93:1.1": "“Dvayaṃ, bhikkhave, paṭicca viññāṇaṃ sambhoti. ",
  "sn35.93:1.2": "Kathañca, bhikkhave, dvayaṃ paṭicca viññāṇaṃ sambhoti? ",
  "sn35.93:1.3": "Cakkhuñca paṭicca rūpe ca uppajjati cakkhuviññāṇaṃ. ",
  "sn35.93:1.4": "Cakkhu aniccaṃ vipariṇāmi aññathābhāvi. ",
  "sn35.93:1.5": "Rūpā aniccā vipariṇāmino aññathābhāvino. ",
  "sn35.93:1.6": "Itthetaṃ dvayaṃ calañceva byathañca aniccaṃ vipariṇāmi aññathābhāvi. ",
  "sn35.93:1.7": "Cakkhuviññāṇaṃ aniccaṃ vipariṇāmi aññathābhāvi. ",
  "sn35.93:1.8": "Yopi hetu yopi paccayo cakkhuviññāṇassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:1.9": "Aniccaṃ kho pana, bhikkhave, paccayaṃ paṭicca uppannaṃ cakkhuviññāṇaṃ kuto niccaṃ bhavissati. ",
  "sn35.93:1.10": "Yā kho, bhikkhave, imesaṃ tiṇṇaṃ dhammānaṃ saṅgati sannipāto samavāyo, ayaṃ vuccati cakkhusamphasso. ",
  "sn35.93:1.11": "Cakkhusamphassopi anicco vipariṇāmī aññathābhāvī. ",
  "sn35.93:1.12": "Yopi hetu yopi paccayo cakkhusamphassassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:1.13": "Aniccaṃ kho pana, bhikkhave, paccayaṃ paṭicca uppanno cakkhusamphasso kuto nicco bhavissati. ",
  "sn35.93:1.14": "Phuṭṭho, bhikkhave, vedeti, phuṭṭho ceteti, phuṭṭho sañjānāti. ",
  "sn35.93:1.15": "Itthetepi dhammā calā ceva byathā ca aniccā vipariṇāmino aññathābhāvino …pe… ",
  "sn35.93:2.1": "Jivhañca paṭicca rase ca uppajjati jivhāviññāṇaṃ. ",
  "sn35.93:2.2": "Jivhā aniccā vipariṇāmī aññathābhāvī. ",
  "sn35.93:2.3": "Rasā aniccā vipariṇāmino aññathābhāvino. ",
  "sn35.93:2.4": "Itthetaṃ dvayaṃ calañceva byathañca aniccaṃ vipariṇāmi aññathābhāvi. ",
  "sn35.93:2.5": "Jivhāviññāṇaṃ aniccaṃ vipariṇāmi aññathābhāvi. ",
  "sn35.93:2.6": "Yopi hetu yopi paccayo jivhāviññāṇassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:2.7": "Aniccaṃ kho pana, bhikkhave, paccayaṃ paṭicca uppannaṃ jivhāviññāṇaṃ, kuto niccaṃ bhavissati. ",
  "sn35.93:2.8": "Yā kho, bhikkhave, imesaṃ tiṇṇaṃ dhammānaṃ saṅgati sannipāto samavāyo, ayaṃ vuccati jivhāsamphasso. ",
  "sn35.93:2.9": "Jivhāsamphassopi anicco vipariṇāmī aññathābhāvī. ",
  "sn35.93:2.10": "Yopi hetu yopi paccayo jivhāsamphassassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:2.11": "Aniccaṃ kho pana, bhikkhave, paccayaṃ paṭicca uppanno jivhāsamphasso, kuto nicco bhavissati. ",
  "sn35.93:2.12": "Phuṭṭho, bhikkhave, vedeti, phuṭṭho ceteti, phuṭṭho sañjānāti. ",
  "sn35.93:2.13": "Itthetepi dhammā calā ceva byathā ca aniccā vipariṇāmino aññathābhāvino …pe… ",
  "sn35.93:3.1": "Manañca paṭicca dhamme ca uppajjati manoviññāṇaṃ. ",
  "sn35.93:3.2": "Mano anicco vipariṇāmī aññathābhāvī. ",
  "sn35.93:3.3": "Dhammā aniccā vipariṇāmino aññathābhāvino. ",
  "sn35.93:3.4": "Itthetaṃ dvayaṃ calañceva byathañca aniccaṃ vipariṇāmi aññathābhāvi. ",
  "sn35.93:3.5": "Manoviññāṇaṃ aniccaṃ vipariṇāmi aññathābhāvi. ",
  "sn35.93:3.6": "Yopi hetu yopi paccayo manoviññāṇassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:3.7": "Aniccaṃ kho pana, bhikkhave, paccayaṃ paṭicca uppannaṃ manoviññāṇaṃ, kuto niccaṃ bhavissati. ",
  "sn35.93:3.8": "Yā kho, bhikkhave, imesaṃ tiṇṇaṃ dhammānaṃ saṅgati sannipāto samavāyo, ayaṃ vuccati manosamphasso. ",
  "sn35.93:3.9": "Manosamphassopi anicco vipariṇāmī aññathābhāvī. ",
  "sn35.93:3.10": "Yopi hetu yopi paccayo manosamphassassa uppādāya, sopi hetu sopi paccayo anicco vipariṇāmī aññathābhāvī. ",
  "sn35.93:3.11": "Aniccaṃ kho pana, bhikkhave, paccayaṃ paṭicca uppanno manosamphasso, kuto nicco bhavissati. ",
  "sn35.93:3.12": "Phuṭṭho, bhikkhave, vedeti, phuṭṭho ceteti, phuṭṭho sañjānāti. ",
  "sn35.93:3.13": "Itthetepi dhammā calā ceva byathā ca aniccā vipariṇāmino aññathābhāvino. ",
  "sn35.93:3.14": "Evaṃ kho, bhikkhave, dvayaṃ paṭicca viññāṇaṃ sambhotī”ti. ",
  "sn35.93:3.15": "Dasamaṃ. ",
  "sn35.93:3.16": "Channavaggo catuttho. ",
  "sn35.93:4.1": "Palokasuññā saṅkhittaṃ, ",
  "sn35.93:4.2": "channo puṇṇo ca bāhiyo; ",
  "sn35.93:4.3": "Ejena ca duve vuttā, ",
  "sn35.93:4.4": "dvayehi apare duveti. "
}