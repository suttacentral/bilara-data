{
  "sn35.129:0.1": "Saṃyutta Nikāya 35 ",
  "sn35.129:0.2": "13. Gahapativagga ",
  "sn35.129:0.3": "129. Ghositasutta ",
  "sn35.129:1.1": "Ekaṃ samayaṃ āyasmā ānando kosambiyaṃ viharati ghositārāme. ",
  "sn35.129:1.2": "Atha kho ghosito gahapati yenāyasmā ānando tenupasaṅkami …pe… ekamantaṃ nisinno kho ghosito gahapati āyasmantaṃ ānandaṃ etadavoca: ",
  "sn35.129:1.3": "“‘dhātunānattaṃ, dhātunānattan’ti, bhante ānanda, vuccati. ",
  "sn35.129:1.4": "Kittāvatā nu kho, bhante, dhātunānattaṃ vuttaṃ bhagavatā”ti? ",
  "sn35.129:1.5": "“Saṃvijjati kho, gahapati, cakkhudhātu, rūpā ca manāpā, cakkhuviññāṇañca sukhavedaniyaṃ. ",
  "sn35.129:1.6": "Phassaṃ paṭicca uppajjati sukhā vedanā. ",
  "sn35.129:1.7": "Saṃvijjati kho, gahapati, cakkhudhātu, rūpā ca amanāpā, cakkhuviññāṇañca dukkhavedaniyaṃ. ",
  "sn35.129:1.8": "Phassaṃ paṭicca uppajjati dukkhā vedanā. ",
  "sn35.129:1.9": "Saṃvijjati kho, gahapati, cakkhudhātu, rūpā ca manāpā upekkhāvedaniyā, cakkhuviññāṇañca adukkhamasukhavedaniyaṃ. ",
  "sn35.129:1.10": "Phassaṃ paṭicca uppajjati adukkhamasukhā vedanā …pe… ",
  "sn35.129:1.11": "saṃvijjati kho, gahapati, jivhādhātu, rasā ca manāpā, jivhāviññāṇañca sukhavedaniyaṃ. ",
  "sn35.129:1.12": "Phassaṃ paṭicca uppajjati sukhā vedanā. ",
  "sn35.129:1.13": "Saṃvijjati kho, gahapati, jivhādhātu, rasā ca amanāpā, jivhāviññāṇañca dukkhavedaniyaṃ. ",
  "sn35.129:1.14": "Phassaṃ paṭicca uppajjati dukkhā vedanā. ",
  "sn35.129:1.15": "Saṃvijjati kho, gahapati, jivhādhātu, rasā ca upekkhāvedaniyā, jivhāviññāṇañca adukkhamasukhavedaniyaṃ. ",
  "sn35.129:1.16": "Phassaṃ paṭicca uppajjati adukkhamasukhā vedanā …pe… ",
  "sn35.129:1.17": "saṃvijjati kho, gahapati, manodhātu, dhammā ca manāpā, manoviññāṇañca sukhavedaniyaṃ. ",
  "sn35.129:1.18": "Phassaṃ paṭicca uppajjati sukhā vedanā. ",
  "sn35.129:1.19": "Saṃvijjati kho, gahapati, manodhātu, dhammā ca amanāpā, manoviññāṇañca dukkhavedaniyaṃ. ",
  "sn35.129:1.20": "Phassaṃ paṭicca uppajjati dukkhā vedanā. ",
  "sn35.129:1.21": "Saṃvijjati kho, gahapati, manodhātu, dhammā ca upekkhāvedaniyā, manoviññāṇañca adukkhamasukhavedaniyaṃ. ",
  "sn35.129:1.22": "Phassaṃ paṭicca uppajjati adukkhamasukhā vedanā. ",
  "sn35.129:1.23": "Ettāvatā kho, gahapati, dhātunānattaṃ vuttaṃ bhagavatā”ti. ",
  "sn35.129:1.24": "Chaṭṭhaṃ. "
}