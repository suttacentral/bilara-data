{
  "sn35.90:0.1": "Saṃyutta Nikāya 35 ",
  "sn35.90:0.2": "9. Channavagga ",
  "sn35.90:0.3": "90. Paṭhamaejāsutta ",
  "sn35.90:1.1": "“Ejā, bhikkhave, rogo, ejā gaṇḍo, ejā sallaṃ. ",
  "sn35.90:1.2": "Tasmātiha, bhikkhave, tathāgato anejo viharati vītasallo. ",
  "sn35.90:1.3": "Tasmātiha, bhikkhave, bhikkhu cepi ākaṅkheyya ‘anejo vihareyyaṃ vītasallo’ti, ",
  "sn35.90:1.4": "cakkhuṃ na maññeyya, cakkhusmiṃ na maññeyya, cakkhuto na maññeyya, cakkhu meti na maññeyya; ",
  "sn35.90:1.5": "rūpe na maññeyya, rūpesu na maññeyya, rūpato na maññeyya, rūpā meti na maññeyya; ",
  "sn35.90:1.6": "cakkhuviññāṇaṃ na maññeyya, cakkhuviññāṇasmiṃ na maññeyya, cakkhuviññāṇato na maññeyya, cakkhuviññāṇaṃ meti na maññeyya; ",
  "sn35.90:1.7": "cakkhusamphassaṃ na maññeyya, cakkhusamphassasmiṃ na maññeyya, cakkhusamphassato na maññeyya, cakkhusamphasso meti na maññeyya. ",
  "sn35.90:1.8": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na maññeyya, tasmimpi na maññeyya, tatopi na maññeyya, taṃ meti na maññeyya. ",
  "sn35.90:2.1": "Sotaṃ na maññeyya …pe… ",
  "sn35.90:2.2": "ghānaṃ na maññeyya …pe… ",
  "sn35.90:2.3": "jivhaṃ na maññeyya, jivhāya na maññeyya, jivhāto na maññeyya, jivhā meti na maññeyya; ",
  "sn35.90:2.4": "rase na maññeyya …pe… ",
  "sn35.90:2.5": "jivhāviññāṇaṃ na maññeyya …pe… ",
  "sn35.90:2.6": "jivhāsamphassaṃ na maññeyya …pe… ",
  "sn35.90:2.7": "yampidaṃ jivhāsamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na maññeyya, tasmimpi na maññeyya, tatopi na maññeyya, taṃ meti na maññeyya. ",
  "sn35.90:3.1": "Kāyaṃ na maññeyya …pe… ",
  "sn35.90:3.2": "manaṃ na maññeyya, manasmiṃ na maññeyya, manato na maññeyya, mano meti na maññeyya; ",
  "sn35.90:3.3": "dhamme na maññeyya …pe… ",
  "sn35.90:3.4": "mano viññāṇaṃ …pe… ",
  "sn35.90:3.5": "manosamphassaṃ …pe… ",
  "sn35.90:3.6": "yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi na maññeyya, tasmimpi na maññeyya, tatopi na maññeyya, taṃ meti na maññeyya; ",
  "sn35.90:3.7": "sabbaṃ na maññeyya, sabbasmiṃ na maññeyya, sabbato na maññeyya, sabbaṃ meti na maññeyya. ",
  "sn35.90:4.1": "So evaṃ amaññamāno na kiñcipi loke upādiyati. ",
  "sn35.90:4.2": "Anupādiyaṃ na paritassati. Aparitassaṃ paccattaññeva parinibbāyati. ",
  "sn35.90:4.3": "‘Khīṇā jāti, vusitaṃ brahmacariyaṃ, kataṃ karaṇīyaṃ nāparaṃ itthattāyā’ti pajānātī”ti. ",
  "sn35.90:4.4": "Sattamaṃ. "
}