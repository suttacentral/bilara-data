{
  "sn35.106:0.1": "Saṃyutta Nikāya 35 ",
  "sn35.106:0.2": "11. Yogakkhemivagga ",
  "sn35.106:0.3": "106. Dukkhasamudayasutta ",
  "sn35.106:1.1": "“Dukkhassa, bhikkhave, samudayañca atthaṅgamañca desessāmi. ",
  "sn35.106:1.2": "Taṃ suṇātha. ",
  "sn35.106:1.3": "Katamo ca, bhikkhave, dukkhassa samudayo? ",
  "sn35.106:1.4": "Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. ",
  "sn35.106:1.5": "Phassapaccayā vedanā; ",
  "sn35.106:1.6": "vedanāpaccayā taṇhā. ",
  "sn35.106:1.7": "Ayaṃ dukkhassa samudayo …pe… ",
  "sn35.106:1.8": "jivhañca paṭicca rase ca uppajjati jivhāviññāṇaṃ. Tiṇṇaṃ saṅgati phasso. ",
  "sn35.106:1.9": "Phassapaccayā vedanā; ",
  "sn35.106:1.10": "vedanāpaccayā taṇhā. ",
  "sn35.106:1.11": "Ayaṃ dukkhassa samudayo …pe… manañca paṭicca dhamme ca uppajjati manoviññāṇaṃ. ",
  "sn35.106:1.12": "Tiṇṇaṃ saṅgati phasso. ",
  "sn35.106:1.13": "Phassapaccayā vedanā; ",
  "sn35.106:1.14": "vedanāpaccayā taṇhā. ",
  "sn35.106:1.15": "Ayaṃ kho, bhikkhave, dukkhassa samudayo. ",
  "sn35.106:2.1": "Katamo ca, bhikkhave, dukkhassa atthaṅgamo? ",
  "sn35.106:2.2": "Cakkhuñca paṭicca rūpe ca uppajjati cakkhuviññāṇaṃ. Tiṇṇaṃ saṅgati phasso. ",
  "sn35.106:2.3": "Phassapaccayā vedanā; ",
  "sn35.106:2.4": "vedanāpaccayā taṇhā. ",
  "sn35.106:2.5": "Tassāyeva taṇhāya asesavirāganirodhā upādānanirodho; ",
  "sn35.106:2.6": "upādānanirodhā bhavanirodho; ",
  "sn35.106:2.7": "bhavanirodhā jātinirodho; ",
  "sn35.106:2.8": "jātinirodhā jarāmaraṇaṃ sokaparidevadukkhadomanassupāyāsā nirujjhanti. ",
  "sn35.106:2.9": "Evametassa kevalassa dukkhakkhandhassa nirodho hoti. ",
  "sn35.106:2.10": "Ayaṃ dukkhassa atthaṅgamo …pe… ",
  "sn35.106:2.11": "jivhañca paṭicca rase ca uppajjati jivhāviññāṇaṃ …pe… ",
  "sn35.106:2.12": "manañca paṭicca dhamme ca uppajjati manoviññāṇaṃ. Tiṇṇaṃ saṅgati phasso. ",
  "sn35.106:2.13": "Phassapaccayā vedanā; ",
  "sn35.106:2.14": "vedanāpaccayā taṇhā. ",
  "sn35.106:2.15": "Tassāyeva taṇhāya asesavirāganirodhā upādānanirodho; ",
  "sn35.106:2.16": "upādānanirodhā bhavanirodho; ",
  "sn35.106:2.17": "bhavanirodhā jātinirodho; ",
  "sn35.106:2.18": "jātinirodhā jarāmaraṇaṃ sokaparidevadukkhadomanassupāyāsā nirujjhanti. ",
  "sn35.106:2.19": "Evametassa kevalassa dukkhakkhandhassa nirodho hoti. ",
  "sn35.106:2.20": "Ayaṃ kho, bhikkhave, dukkhassa atthaṅgamo”ti. ",
  "sn35.106:2.21": "Tatiyaṃ. "
}