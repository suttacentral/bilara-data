{
  "sn47.18:0.1": "Saṃyutta Nikāya 47 ",
  "sn47.18:0.2": "2. Nālandavagga ",
  "sn47.18:0.3": "18. Brahmasutta ",
  "sn47.18:1.1": "Ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho. ",
  "sn47.18:1.2": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "sn47.18:1.3": "“ekāyanvāyaṃ maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ—cattāro satipaṭṭhānā. ",
  "sn47.18:2.1": "Katame cattāro? ",
  "sn47.18:2.2": "Kāye vā bhikkhu kāyānupassī vihareyya ātāpī sampajāno satimā, vineyya loke abhijjhādomanassaṃ; ",
  "sn47.18:2.3": "vedanāsu vā bhikkhu …pe… ",
  "sn47.18:2.4": "citte vā bhikkhu …pe… ",
  "sn47.18:2.5": "dhammesu vā bhikkhu dhammānupassī vihareyya ātāpī sampajāno satimā, vineyya loke abhijjhādomanassaṃ. ",
  "sn47.18:2.6": "Ekāyanvāyaṃ maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ—cattāro satipaṭṭhānā”ti. ",
  "sn47.18:3.1": "Atha kho brahmā sahampati bhagavato cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva kho brahmaloke antarahito bhagavato purato pāturahosi. ",
  "sn47.18:3.2": "Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn47.18:3.3": "“evametaṃ, bhagavā, evametaṃ, sugata. ",
  "sn47.18:3.4": "Ekāyanvāyaṃ, bhante, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ—cattāro satipaṭṭhānā. ",
  "sn47.18:4.1": "Katame cattāro? ",
  "sn47.18:4.2": "Kāye vā, bhante, bhikkhu kāyānupassī vihareyya ātāpī sampajāno satimā, vineyya loke abhijjhādomanassaṃ; ",
  "sn47.18:4.3": "vedanāsu vā, bhante, bhikkhu …pe… ",
  "sn47.18:4.4": "citte vā, bhante, bhikkhu …pe… ",
  "sn47.18:4.5": "dhammesu vā, bhante, bhikkhu dhammānupassī vihareyya ātāpī sampajāno satimā, vineyya loke abhijjhādomanassaṃ. ",
  "sn47.18:4.6": "Ekāyanvāyaṃ, bhante, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ—cattāro satipaṭṭhānā”ti. ",
  "sn47.18:5.1": "Idamavoca brahmā sahampati. ",
  "sn47.18:5.2": "Idaṃ vatvā athāparaṃ etadavoca: ",
  "sn47.18:6.1": "“Ekāyanaṃ jātikhayantadassī, ",
  "sn47.18:6.2": "Maggaṃ pajānāti hitānukampī; ",
  "sn47.18:6.3": "Etena maggena tariṃsu pubbe, ",
  "sn47.18:6.4": "Tarissanti ye ca taranti oghan”ti. ",
  "sn47.18:6.5": "Aṭṭhamaṃ. "
}