{
  "sn47.9:0.1": "Saṃyutta Nikāya 47 ",
  "sn47.9:0.2": "1. Ambapālivagga ",
  "sn47.9:0.3": "9. Gilānasutta ",
  "sn47.9:1.1": "Evaṃ me sutaṃ—",
  "sn47.9:1.2": " ekaṃ samayaṃ bhagavā vesāliyaṃ viharati veḷuvagāmake. ",
  "sn47.9:1.3": "Tatra kho bhagavā bhikkhū āmantesi: ",
  "sn47.9:1.4": "“etha tumhe, bhikkhave, samantā vesāliyā yathāmittaṃ yathāsandiṭṭhaṃ yathāsambhattaṃ vassaṃ upetha. ",
  "sn47.9:1.5": "Idhevāhaṃ veḷuvagāmake vassaṃ upagacchāmī”ti. ",
  "sn47.9:1.6": "“Evaṃ, bhante”ti kho te bhikkhū bhagavato paṭissutvā samantā vesāliyā yathāmittaṃ yathāsandiṭṭhaṃ yathāsambhattaṃ vassaṃ upagacchuṃ. ",
  "sn47.9:1.7": "Bhagavā pana tattheva veḷuvagāmake vassaṃ upagacchi. ",
  "sn47.9:2.1": "Atha kho bhagavato vassūpagatassa kharo ābādho uppajji, bāḷhā vedanā vattanti māraṇantikā. ",
  "sn47.9:2.2": "Tatra sudaṃ bhagavā sato sampajāno adhivāsesi avihaññamāno. ",
  "sn47.9:2.3": "Atha kho bhagavato etadahosi: ",
  "sn47.9:2.4": "“na kho me taṃ patirūpaṃ, yohaṃ anāmantetvā upaṭṭhāke anapaloketvā bhikkhusaṃghaṃ parinibbāyeyyaṃ. ",
  "sn47.9:2.5": "Yannūnāhaṃ imaṃ ābādhaṃ vīriyena paṭipaṇāmetvā jīvitasaṅkhāraṃ adhiṭṭhāya vihareyyan”ti. ",
  "sn47.9:2.6": "Atha kho bhagavā taṃ ābādhaṃ vīriyena paṭipaṇāmetvā jīvitasaṅkhāraṃ adhiṭṭhāya vihāsi. ",
  "sn47.9:2.7": "Atha kho bhagavato so ābādho paṭippassambhi. ",
  "sn47.9:3.1": "Atha kho bhagavā gilānā vuṭṭhito aciravuṭṭhito gelaññā vihārā nikkhamitvā vihārapacchāyāyaṃ paññatte āsane nisīdi. ",
  "sn47.9:3.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn47.9:3.3": "“diṭṭho me, bhante, bhagavato phāsu; ",
  "sn47.9:3.4": "diṭṭhaṃ, bhante, bhagavato khamanīyaṃ; ",
  "sn47.9:3.5": "diṭṭhaṃ, bhante, bhagavato yāpanīyaṃ. ",
  "sn47.9:3.6": "Api ca me, bhante, madhurakajāto viya kāyo, disāpi me na pakkhāyanti, dhammāpi maṃ nappaṭibhanti bhagavato gelaññena. ",
  "sn47.9:3.7": "Api ca me, bhante, ahosi kācideva assāsamattā: ",
  "sn47.9:3.8": "‘na tāva bhagavā parinibbāyissati, na yāva bhagavā bhikkhusaṃghaṃ ārabbha kiñcideva udāharatī’”ti. ",
  "sn47.9:4.1": "“Kiṃ pana dāni, ānanda, bhikkhusaṃgho mayi paccāsīsati? ",
  "sn47.9:4.2": "Desito, ānanda, mayā dhammo anantaraṃ abāhiraṃ karitvā. ",
  "sn47.9:4.3": "Natthānanda, tathāgatassa dhammesu ācariyamuṭṭhi. ",
  "sn47.9:4.4": "Yassa nūna, ānanda, evamassa: ",
  "sn47.9:4.5": "‘ahaṃ bhikkhusaṃghaṃ pariharissāmī’ti vā, ‘mamuddesiko bhikkhusaṃgho’ti vā, so nūna, ānanda, bhikkhusaṃghaṃ ārabbha kiñcideva udāhareyya. ",
  "sn47.9:4.6": "Tathāgatassa kho, ānanda, na evaṃ hoti: ",
  "sn47.9:4.7": "‘ahaṃ bhikkhusaṃghaṃ pariharissāmī’ti vā, ‘mamuddesiko bhikkhusaṃgho’ti vā. ",
  "sn47.9:4.8": "Sa kiṃ, ānanda, tathāgato bhikkhusaṃghaṃ ārabbha kiñcideva udāharissati. ",
  "sn47.9:4.9": "Etarahi kho panāhaṃ, ānanda, jiṇṇo vuddho mahallako addhagato vayoanuppatto. ",
  "sn47.9:4.10": "Āsītiko me vayo vattati. ",
  "sn47.9:4.11": "Seyyathāpi, ānanda, jajjarasakaṭaṃ veḷamissakena yāpeti; ",
  "sn47.9:4.12": "evameva kho, ānanda, veḷamissakena maññe tathāgatassa kāyo yāpeti. ",
  "sn47.9:5.1": "Yasmiṃ, ānanda, samaye tathāgato sabbanimittānaṃ amanasikārā ekaccānaṃ vedanānaṃ nirodhā animittaṃ cetosamādhiṃ upasampajja viharati, phāsutaro, ānanda, tasmiṃ samaye tathāgatassa kāyo hoti. ",
  "sn47.9:5.2": "Tasmātihānanda, attadīpā viharatha attasaraṇā anaññasaraṇā, dhammadīpā dhammasaraṇā anaññasaraṇā. ",
  "sn47.9:6.1": "Kathañcānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo? ",
  "sn47.9:6.2": "Idhānanda, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; ",
  "sn47.9:6.3": "vedanāsu …pe… ",
  "sn47.9:6.4": "citte …pe… ",
  "sn47.9:6.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn47.9:6.6": "Evaṃ kho, ānanda, bhikkhu attadīpo viharati attasaraṇo anaññasaraṇo, dhammadīpo dhammasaraṇo anaññasaraṇo. ",
  "sn47.9:6.7": "Ye hi keci, ānanda, etarahi vā mamaccaye vā attadīpā viharissanti attasaraṇā anaññasaraṇā, dhammadīpā dhammasaraṇā anaññasaraṇā; tamatagge mete, ānanda, bhikkhū bhavissanti ye keci sikkhākāmā”ti. ",
  "sn47.9:6.8": "Navamaṃ. "
}