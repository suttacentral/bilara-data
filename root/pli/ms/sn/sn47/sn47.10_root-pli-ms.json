{
  "sn47.10:0.1": "Saṃyutta Nikāya 47 ",
  "sn47.10:0.2": "1. Ambapālivagga ",
  "sn47.10:0.3": "10. Bhikkhunupassayasutta ",
  "sn47.10:1.1": "Atha kho āyasmā ānando pubbaṇhasamayaṃ nivāsetvā pattacīvaramādāya yena aññataro bhikkhunupassayo tenupasaṅkami; upasaṅkamitvā paññatte āsane nisīdi. ",
  "sn47.10:1.2": "Atha kho sambahulā bhikkhuniyo yenāyasmā ānando tenupasaṅkamiṃsu; upasaṅkamitvā āyasmantaṃ ānandaṃ abhivādetvā ekamantaṃ nisīdiṃsu. Ekamantaṃ nisinnā kho tā bhikkhuniyo āyasmantaṃ ānandaṃ etadavocuṃ: ",
  "sn47.10:2.1": "“Idha, bhante ānanda, sambahulā bhikkhuniyo catūsu satipaṭṭhānesu suppatiṭṭhitacittā viharantiyo uḷāraṃ pubbenāparaṃ visesaṃ sañjānantī”ti. ",
  "sn47.10:2.2": "“Evametaṃ, bhaginiyo, evametaṃ, bhaginiyo. ",
  "sn47.10:2.3": "Yo hi koci, bhaginiyo, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṃ pāṭikaṅkhaṃ: ",
  "sn47.10:2.4": "‘uḷāraṃ pubbenāparaṃ visesaṃ sañjānissatī’”ti. ",
  "sn47.10:3.1": "Atha kho āyasmā ānando tā bhikkhuniyo dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. ",
  "sn47.10:3.2": "Atha kho āyasmā ānando sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn47.10:4.1": "“Idhāhaṃ, bhante, pubbaṇhasamayaṃ nivāsetvā pattacīvaramādāya yena aññataro bhikkhunupassayo tenupasaṅkamiṃ; upasaṅkamitvā paññatte āsane nisīdiṃ. ",
  "sn47.10:4.2": "Atha kho, bhante, sambahulā bhikkhuniyo yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ nisīdiṃsu. Ekamantaṃ nisinnā kho, bhante, tā bhikkhuniyo maṃ etadavocuṃ: ",
  "sn47.10:4.3": "‘idha, bhante ānanda, sambahulā bhikkhuniyo catūsu satipaṭṭhānesu suppatiṭṭhitacittā viharantiyo uḷāraṃ pubbenāparaṃ visesaṃ sañjānantī’ti. ",
  "sn47.10:4.4": "Evaṃ vuttāhaṃ, bhante, tā bhikkhuniyo etadavocaṃ: ",
  "sn47.10:4.5": "‘evametaṃ, bhaginiyo, evametaṃ, bhaginiyo. ",
  "sn47.10:4.6": "Yo hi koci, bhaginiyo, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṃ pāṭikaṅkhaṃ—uḷāraṃ pubbenāparaṃ visesaṃ sañjānissatī’”ti. ",
  "sn47.10:5.1": "“Evametaṃ, ānanda, evametaṃ, ānanda. ",
  "sn47.10:5.2": "Yo hi koci, ānanda, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṃ pāṭikaṅkhaṃ: ",
  "sn47.10:5.3": "‘uḷāraṃ pubbenāparaṃ visesaṃ sañjānissati’. ",
  "sn47.10:6.1": "Katamesu catūsu? ",
  "sn47.10:6.2": "Idhānanda, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ. ",
  "sn47.10:6.3": "Tassa kāye kāyānupassino viharato kāyārammaṇo vā uppajjati kāyasmiṃ pariḷāho, cetaso vā līnattaṃ, bahiddhā vā cittaṃ vikkhipati. ",
  "sn47.10:6.4": "Tenānanda, bhikkhunā kismiñcideva pasādanīye nimitte cittaṃ paṇidahitabbaṃ. ",
  "sn47.10:6.5": "Tassa kismiñcideva pasādanīye nimitte cittaṃ paṇidahato pāmojjaṃ jāyati. ",
  "sn47.10:6.6": "Pamuditassa pīti jāyati. ",
  "sn47.10:6.7": "Pītimanassa kāyo passambhati. ",
  "sn47.10:6.8": "Passaddhakāyo sukhaṃ vedayati. ",
  "sn47.10:6.9": "Sukhino cittaṃ samādhiyati. ",
  "sn47.10:6.10": "So iti paṭisañcikkhati: ",
  "sn47.10:6.11": "‘yassa khvāhaṃ atthāya cittaṃ paṇidahiṃ, so me attho abhinipphanno. ",
  "sn47.10:6.12": "Handa dāni paṭisaṃharāmī’ti. ",
  "sn47.10:6.13": "So paṭisaṃharati ceva na ca vitakketi na ca vicāreti. ",
  "sn47.10:6.14": "‘Avitakkomhi avicāro, ajjhattaṃ satimā sukhamasmī’ti pajānāti. ",
  "sn47.10:7.1": "Puna caparaṃ, ānanda, bhikkhu vedanāsu …pe… ",
  "sn47.10:7.2": "citte …pe… ",
  "sn47.10:7.3": "dhammesu dhammānupassī viharati ātāpī sampajāno satimā, vineyya loke abhijjhādomanassaṃ. ",
  "sn47.10:7.4": "Tassa dhammesu dhammānupassino viharato dhammārammaṇo vā uppajjati kāyasmiṃ pariḷāho, cetaso vā līnattaṃ, bahiddhā vā cittaṃ vikkhipati. ",
  "sn47.10:7.5": "Tenānanda, bhikkhunā kismiñcideva pasādanīye nimitte cittaṃ paṇidahitabbaṃ. ",
  "sn47.10:7.6": "Tassa kismiñcideva pasādanīye nimitte cittaṃ paṇidahato pāmojjaṃ jāyati. ",
  "sn47.10:7.7": "Pamuditassa pīti jāyati. ",
  "sn47.10:7.8": "Pītimanassa kāyo passambhati. ",
  "sn47.10:7.9": "Passaddhakāyo sukhaṃ vedayati. ",
  "sn47.10:7.10": "Sukhino cittaṃ samādhiyati. ",
  "sn47.10:7.11": "So iti paṭisañcikkhati: ",
  "sn47.10:7.12": "‘yassa khvāhaṃ atthāya cittaṃ paṇidahiṃ, so me attho abhinipphanno. ",
  "sn47.10:7.13": "Handa dāni paṭisaṃharāmī’ti. ",
  "sn47.10:7.14": "So paṭisaṃharati ceva na ca vitakketi na ca vicāreti. ",
  "sn47.10:7.15": "‘Avitakkomhi avicāro, ajjhattaṃ satimā sukhamasmī’ti pajānāti. ",
  "sn47.10:7.16": "Evaṃ kho, ānanda, paṇidhāya bhāvanā hoti. ",
  "sn47.10:8.1": "Kathañcānanda, appaṇidhāya bhāvanā hoti? ",
  "sn47.10:8.2": "Bahiddhā, ānanda, bhikkhu cittaṃ appaṇidhāya ‘appaṇihitaṃ me bahiddhā cittan’ti pajānāti. ",
  "sn47.10:8.3": "Atha pacchāpure ‘asaṅkhittaṃ vimuttaṃ appaṇihitan’ti pajānāti. ",
  "sn47.10:8.4": "Atha ca pana ‘kāye kāyānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.5": "Bahiddhā, ānanda, bhikkhu cittaṃ appaṇidhāya ‘appaṇihitaṃ me bahiddhā cittan’ti pajānāti. ",
  "sn47.10:8.6": "Atha pacchāpure ‘asaṅkhittaṃ vimuttaṃ appaṇihitan’ti pajānāti. ",
  "sn47.10:8.7": "Atha ca pana ‘vedanāsu vedanānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.8": "Bahiddhā, ānanda, bhikkhu cittaṃ appaṇidhāya ‘appaṇihitaṃ me bahiddhā cittan’ti pajānāti. ",
  "sn47.10:8.9": "Atha pacchāpure ‘asaṅkhittaṃ vimuttaṃ appaṇihitan’ti pajānāti. ",
  "sn47.10:8.10": "Atha ca pana ‘citte cittānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.11": "Bahiddhā, ānanda, bhikkhu cittaṃ appaṇidhāya ‘appaṇihitaṃ me bahiddhā cittan’ti pajānāti. ",
  "sn47.10:8.12": "Atha pacchāpure ‘asaṅkhittaṃ vimuttaṃ appaṇihitan’ti pajānāti. ",
  "sn47.10:8.13": "Atha ca pana ‘dhammesu dhammānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.14": "Evaṃ kho, ānanda, appaṇidhāya bhāvanā hoti. ",
  "sn47.10:9.1": "Iti kho, ānanda, desitā mayā paṇidhāya bhāvanā, desitā appaṇidhāya bhāvanā. ",
  "sn47.10:9.2": "Yaṃ, ānanda, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. ",
  "sn47.10:9.3": "Etāni, ānanda, rukkhamūlāni, etāni suññāgārāni. Jhāyathānanda, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. ",
  "sn47.10:10.1": "Idamavoca bhagavā. ",
  "sn47.10:10.2": "Attamano āyasmā ānando bhagavato bhāsitaṃ abhinandīti. ",
  "sn47.10:10.3": "Dasamaṃ. ",
  "sn47.10:10.4": "Ambapālivaggo paṭhamo. ",
  "sn47.10:11.1": "Ambapāli sato bhikkhu, ",
  "sn47.10:11.2": "Sālā kusalarāsi ca; ",
  "sn47.10:11.3": "Sakuṇagghi makkaṭo sūdo, ",
  "sn47.10:11.4": "Gilāno bhikkhunupassayoti. "
}