{
  "sn47.19:0.1": "Saṃyutta Nikāya 47 ",
  "sn47.19:0.2": "2. Nālandavagga ",
  "sn47.19:0.3": "19. Sedakasutta ",
  "sn47.19:1.1": "Ekaṃ samayaṃ bhagavā sumbhesu viharati sedakaṃ nāma sumbhānaṃ nigamo. ",
  "sn47.19:1.2": "Tatra kho bhagavā bhikkhū āmantesi: ",
  "sn47.19:1.3": "“bhūtapubbaṃ, bhikkhave, caṇḍālavaṃsiko caṇḍālavaṃsaṃ ussāpetvā medakathālikaṃ antevāsiṃ āmantesi: ",
  "sn47.19:1.4": "‘ehi tvaṃ, samma medakathālike, caṇḍālavaṃsaṃ abhiruhitvā mama uparikhandhe tiṭṭhāhī’ti. ",
  "sn47.19:1.5": "‘Evaṃ, ācariyā’ti kho, bhikkhave, medakathālikā antevāsī caṇḍālavaṃsikassa paṭissutvā caṇḍālavaṃsaṃ abhiruhitvā ācariyassa uparikhandhe aṭṭhāsi. ",
  "sn47.19:1.6": "Atha kho, bhikkhave, caṇḍālavaṃsiko medakathālikaṃ antevāsiṃ etadavoca: ",
  "sn47.19:1.7": "‘tvaṃ, samma medakathālike, mamaṃ rakkha, ahaṃ taṃ rakkhissāmi. ",
  "sn47.19:1.8": "Evaṃ mayaṃ aññamaññaṃ guttā aññamaññaṃ rakkhitā sippāni ceva dassessāma, lābhañca lacchāma, sotthinā ca caṇḍālavaṃsā orohissāmā’ti. ",
  "sn47.19:1.9": "Evaṃ vutte, bhikkhave, medakathālikā antevāsī caṇḍālavaṃsikaṃ etadavoca: ",
  "sn47.19:1.10": "‘na kho panetaṃ, ācariya, evaṃ bhavissati. ",
  "sn47.19:1.11": "Tvaṃ, ācariya, attānaṃ rakkha, ahaṃ attānaṃ rakkhissāmi. ",
  "sn47.19:1.12": "Evaṃ mayaṃ attaguttā attarakkhitā sippāni ceva dassessāma, lābhañca lacchāma, sotthinā ca caṇḍālavaṃsā orohissāmā’”ti. ",
  "sn47.19:2.1": "“So tattha ñāyo”ti bhagavā etadavoca, “yathā medakathālikā antevāsī ācariyaṃ avoca. ",
  "sn47.19:2.2": "Attānaṃ, bhikkhave, rakkhissāmīti satipaṭṭhānaṃ sevitabbaṃ; ",
  "sn47.19:2.3": "paraṃ rakkhissāmīti satipaṭṭhānaṃ sevitabbaṃ. ",
  "sn47.19:2.4": "Attānaṃ, bhikkhave, rakkhanto paraṃ rakkhati, paraṃ rakkhanto attānaṃ rakkhati. ",
  "sn47.19:3.1": "Kathañca, bhikkhave, attānaṃ rakkhanto paraṃ rakkhati? ",
  "sn47.19:3.2": "Āsevanāya, bhāvanāya, bahulīkammena—",
  "sn47.19:3.3": "evaṃ kho, bhikkhave, attānaṃ rakkhanto paraṃ rakkhati. ",
  "sn47.19:3.4": "Kathañca, bhikkhave, paraṃ rakkhanto attānaṃ rakkhati? ",
  "sn47.19:3.5": "Khantiyā, avihiṃsāya, mettacittatāya, anudayatāya—",
  "sn47.19:3.6": "evaṃ kho, bhikkhave, paraṃ rakkhanto attānaṃ rakkhati. ",
  "sn47.19:3.7": "Attānaṃ, bhikkhave, rakkhissāmīti satipaṭṭhānaṃ sevitabbaṃ; ",
  "sn47.19:3.8": "paraṃ rakkhissāmīti satipaṭṭhānaṃ sevitabbaṃ. ",
  "sn47.19:3.9": "Attānaṃ, bhikkhave, rakkhanto paraṃ rakkhati, paraṃ rakkhanto attānaṃ rakkhatī”ti. ",
  "sn47.19:3.10": "Navamaṃ. "
}