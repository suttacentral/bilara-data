{
  "sn8.8:0.1": "Saṃyutta Nikāya 8 ",
  "sn8.8:0.2": "1. Vaṅgīsavagga ",
  "sn8.8:0.3": "8. Parosahassasutta ",
  "sn8.8:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṅghena saddhiṃ aḍḍhatelasehi bhikkhusatehi. ",
  "sn8.8:1.2": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn8.8:1.3": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8.8:1.4": "Atha kho āyasmato vaṅgīsassa etadahosi: ",
  "sn8.8:1.5": "“ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. ",
  "sn8.8:1.6": "Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. ",
  "sn8.8:1.7": "Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti. ",
  "sn8.8:2.1": "Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn8.8:2.2": "“paṭibhāti maṃ, bhagavā, paṭibhāti maṃ, sugatā”ti. ",
  "sn8.8:2.3": "“Paṭibhātu taṃ, vaṅgīsā”ti bhagavā avoca. ",
  "sn8.8:2.4": "Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi: ",
  "sn8.8:3.1": "“Parosahassaṃ bhikkhūnaṃ, ",
  "sn8.8:3.2": "sugataṃ payirupāsati; ",
  "sn8.8:3.3": "Desentaṃ virajaṃ dhammaṃ, ",
  "sn8.8:3.4": "nibbānaṃ akutobhayaṃ. ",
  "sn8.8:4.1": "Suṇanti dhammaṃ vimalaṃ, ",
  "sn8.8:4.2": "sammāsambuddhadesitaṃ; ",
  "sn8.8:4.3": "Sobhati vata sambuddho, ",
  "sn8.8:4.4": "bhikkhusaṅghapurakkhato. ",
  "sn8.8:5.1": "Nāganāmosi bhagavā, ",
  "sn8.8:5.2": "isīnaṃ isisattamo; ",
  "sn8.8:5.3": "Mahāmeghova hutvāna, ",
  "sn8.8:5.4": "sāvake abhivassati. ",
  "sn8.8:6.1": "Divāvihārā nikkhamma, ",
  "sn8.8:6.2": "satthudassanakamyatā; ",
  "sn8.8:6.3": "Sāvako te mahāvīra, ",
  "sn8.8:6.4": "pāde vandati vaṅgiso”ti. ",
  "sn8.8:7.1": "“Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? ",
  "sn8.8:7.2": "“Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. ",
  "sn8.8:7.3": "“Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. ",
  "sn8.8:7.4": "“Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivitakkitāhi gāthāhi abhitthavi: ",
  "sn8.8:8.1": "“Ummaggapathaṃ mārassa abhibhuyya, ",
  "sn8.8:8.2": "Carasi pabhijja khilāni; ",
  "sn8.8:8.3": "Taṃ passatha bandhapamuñcakaraṃ, ",
  "sn8.8:8.4": "Asitaṃ bhāgaso pavibhajaṃ. ",
  "sn8.8:9.1": "Oghassa nittharaṇatthaṃ, ",
  "sn8.8:9.2": "Anekavihitaṃ maggaṃ akkhāsi; ",
  "sn8.8:9.3": "Tasmiñce amate akkhāte, ",
  "sn8.8:9.4": "Dhammaddasā ṭhitā asaṃhīrā. ",
  "sn8.8:10.1": "Pajjotakaro ativijjha, ",
  "sn8.8:10.2": "Sabbaṭṭhitīnaṃ atikkamamaddasa; ",
  "sn8.8:10.3": "Ñatvā ca sacchikatvā ca, ",
  "sn8.8:10.4": "Aggaṃ so desayi dasaddhānaṃ. ",
  "sn8.8:11.1": "Evaṃ sudesite dhamme, ",
  "sn8.8:11.2": "Ko pamādo vijānataṃ dhammaṃ; ",
  "sn8.8:11.3": "Tasmā hi tassa bhagavato sāsane, ",
  "sn8.8:11.4": "Appamatto sadā namassamanusikkhe”ti. "
}