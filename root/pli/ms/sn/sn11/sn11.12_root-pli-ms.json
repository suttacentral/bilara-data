{
  "sn11.12:0.1": "Saṃyutta Nikāya 11 ",
  "sn11.12:0.2": "2. Dutiyavagga ",
  "sn11.12:0.3": "12. Sakkanāmasutta ",
  "sn11.12:1.1": "Sāvatthiyaṃ jetavane. ",
  "sn11.12:1.2": "Tatra kho bhagavā bhikkhū etadavoca: ",
  "sn11.12:1.3": "“sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati. ",
  "sn11.12:2.1": "Sakko, bhikkhave, devānamindo pubbe manussabhūto samāno pure dānaṃ adāsi, tasmā purindadoti vuccati. ",
  "sn11.12:3.1": "Sakko, bhikkhave, devānamindo pubbe manussabhūto samāno sakkaccaṃ dānaṃ adāsi, tasmā sakkoti vuccati. ",
  "sn11.12:4.1": "Sakko, bhikkhave, devānamindo pubbe manussabhūto samāno āvasathaṃ adāsi, tasmā vāsavoti vuccati. ",
  "sn11.12:5.1": "Sakko, bhikkhave, devānamindo sahassampi atthānaṃ muhuttena cinteti, tasmā sahassakkhoti vuccati. ",
  "sn11.12:6.1": "Sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati. ",
  "sn11.12:7.1": "Sakko, bhikkhave, devānamindo devānaṃ tāvatiṃsānaṃ issariyādhipaccaṃ rajjaṃ kāreti, tasmā devānamindoti vuccati. ",
  "sn11.12:8.1": "Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagā. ",
  "sn11.12:8.2": "Katamāni satta vatapadāni? ",
  "sn11.12:8.3": "Yāvajīvaṃ mātāpettibharo assaṃ, ",
  "sn11.12:8.4": "yāvajīvaṃ kule jeṭṭhāpacāyī assaṃ, ",
  "sn11.12:8.5": "yāvajīvaṃ saṇhavāco assaṃ, ",
  "sn11.12:8.6": "yāvajīvaṃ apisuṇavāco assaṃ, ",
  "sn11.12:8.7": "yāvajīvaṃ vigatamalamaccherena cetasā agāraṃ ajjhāvaseyyaṃ muttacāgo payatapāṇi vossaggarato yācayogo dānasaṃvibhāgarato, ",
  "sn11.12:8.8": "yāvajīvaṃ saccavāco assaṃ, ",
  "sn11.12:8.9": "yāvajīvaṃ akkodhano assaṃ—sacepi me kodho uppajjeyya, khippameva naṃ paṭivineyyanti. ",
  "sn11.12:8.10": "Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṃ, yesaṃ samādinnattā sakko sakkattaṃ ajjhagāti. ",
  "sn11.12:9.1": "Mātāpettibharaṃ jantuṃ, ",
  "sn11.12:9.2": "kule jeṭṭhāpacāyinaṃ; ",
  "sn11.12:9.3": "Saṇhaṃ sakhilasambhāsaṃ, ",
  "sn11.12:9.4": "pesuṇeyyappahāyinaṃ. ",
  "sn11.12:10.1": "Maccheravinaye yuttaṃ, ",
  "sn11.12:10.2": "saccaṃ kodhābhibhuṃ naraṃ; ",
  "sn11.12:10.3": "Taṃ ve devā tāvatiṃsā, ",
  "sn11.12:10.4": "āhu sappuriso itī”ti. "
}