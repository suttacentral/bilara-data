{
  "sn11.9:0.1": "Saṃyutta Nikāya 11 ",
  "sn11.9:0.2": "1. Paṭhamavagga ",
  "sn11.9:0.3": "9. Araññāyatanaisisutta ",
  "sn11.9:1.1": "Sāvatthiyaṃ. ",
  "sn11.9:1.2": "“Bhūtapubbaṃ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti. ",
  "sn11.9:1.3": "Atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṃsu. ",
  "sn11.9:1.4": "Atha kho, bhikkhave, vepacitti asurindo paṭaliyo upāhanā ārohitvā khaggaṃ olaggetvā chattena dhāriyamānena aggadvārena assamaṃ pavisitvā te isayo sīlavante kalyāṇadhamme apabyāmato karitvā atikkami. ",
  "sn11.9:1.5": "Atha kho, bhikkhave, sakko devānamindo paṭaliyo upāhanā orohitvā khaggaṃ aññesaṃ datvā chattaṃ apanāmetvā dvāreneva assamaṃ pavisitvā te isayo sīlavante kalyāṇadhamme anuvātaṃ pañjaliko namassamāno aṭṭhāsi. ",
  "sn11.9:1.6": "Atha kho, bhikkhave, te isayo sīlavanto kalyāṇadhammā sakkaṃ devānamindaṃ gāthāya ajjhabhāsiṃsu: ",
  "sn11.9:2.1": "‘Gandho isīnaṃ ciradikkhitānaṃ, ",
  "sn11.9:2.2": "Kāyā cuto gacchati mālutena; ",
  "sn11.9:2.3": "Ito paṭikkamma sahassanetta, ",
  "sn11.9:2.4": "Gandho isīnaṃ asuci devarājā’ti. ",
  "sn11.9:3.1": "‘Gandho isīnaṃ ciradikkhitānaṃ, ",
  "sn11.9:3.2": "Kāyā cuto gacchatu mālutena; ",
  "sn11.9:3.3": "Sucitrapupphaṃ sirasmiṃva mālaṃ, ",
  "sn11.9:3.4": "Gandhaṃ etaṃ paṭikaṅkhāma bhante; ",
  "sn11.9:3.5": "Na hettha devā paṭikūlasaññino’”ti. "
}