{
  "sn11.4:0.1": "Saṃyutta Nikāya 11 ",
  "sn11.4:0.2": "1. Paṭhamavagga ",
  "sn11.4:0.3": "4. Vepacittisutta ",
  "sn11.4:1.1": "Sāvatthinidānaṃ. ",
  "sn11.4:1.2": "“Bhūtapubbaṃ, bhikkhave, devāsurasaṅgāmo samupabyūḷho ahosi. ",
  "sn11.4:1.3": "Atha kho, bhikkhave, vepacitti asurindo asure āmantesi: ",
  "sn11.4:1.4": "‘sace, mārisā, devānaṃ asurasaṅgāme samupabyūḷhe asurā jineyyuṃ devā parājineyyuṃ, yena naṃ sakkaṃ devānamindaṃ kaṇṭhapañcamehi bandhanehi bandhitvā mama santike āneyyātha asurapuran’ti. ",
  "sn11.4:1.5": "Sakkopi kho, bhikkhave, devānamindo deve tāvatiṃse āmantesi: ",
  "sn11.4:1.6": "‘sace, mārisā, devānaṃ asurasaṅgāme samupabyūḷhe devā jineyyuṃ asurā parājineyyuṃ, yena naṃ vepacittiṃ asurindaṃ kaṇṭhapañcamehi bandhanehi bandhitvā mama santike āneyyātha sudhammasabhan’ti. ",
  "sn11.4:1.7": "Tasmiṃ kho pana, bhikkhave, saṅgāme devā jiniṃsu, asurā parājiniṃsu. ",
  "sn11.4:1.8": "Atha kho, bhikkhave, devā tāvatiṃsā vepacittiṃ asurindaṃ kaṇṭhapañcamehi bandhanehi bandhitvā sakkassa devānamindassa santike ānesuṃ sudhammasabhaṃ. ",
  "sn11.4:1.9": "Tatra sudaṃ, bhikkhave, vepacitti asurindo kaṇṭhapañcamehi bandhanehi baddho sakkaṃ devānamindaṃ sudhammasabhaṃ pavisantañca nikkhamantañca asabbhāhi pharusāhi vācāhi akkosati paribhāsati. ",
  "sn11.4:1.10": "Atha kho, bhikkhave, mātali saṅgāhako sakkaṃ devānamindaṃ gāthāhi ajjhabhāsi: ",
  "sn11.4:2.1": "‘Bhayā nu maghavā sakka, ",
  "sn11.4:2.2": "dubbalyā no titikkhasi; ",
  "sn11.4:2.3": "Suṇanto pharusaṃ vācaṃ, ",
  "sn11.4:2.4": "sammukhā vepacittino’ti. ",
  "sn11.4:3.1": "‘Nāhaṃ bhayā na dubbalyā, ",
  "sn11.4:3.2": "khamāmi vepacittino; ",
  "sn11.4:3.3": "Kathañhi mādiso viññū, ",
  "sn11.4:3.4": "bālena paṭisaṃyuje’ti. ",
  "sn11.4:4.1": "‘Bhiyyo bālā pabhijjeyyuṃ, ",
  "sn11.4:4.2": "no cassa paṭisedhako; ",
  "sn11.4:4.3": "Tasmā bhusena daṇḍena, ",
  "sn11.4:4.4": "dhīro bālaṃ nisedhaye’ti. ",
  "sn11.4:5.1": "‘Etadeva ahaṃ maññe, ",
  "sn11.4:5.2": "bālassa paṭisedhanaṃ; ",
  "sn11.4:5.3": "Paraṃ saṅkupitaṃ ñatvā, ",
  "sn11.4:5.4": "yo sato upasammatī’ti. ",
  "sn11.4:6.1": "‘Etadeva titikkhāya, ",
  "sn11.4:6.2": "vajjaṃ passāmi vāsava; ",
  "sn11.4:6.3": "Yadā naṃ maññati bālo, ",
  "sn11.4:6.4": "bhayā myāyaṃ titikkhati; ",
  "sn11.4:6.5": "Ajjhāruhati dummedho, ",
  "sn11.4:6.6": "gova bhiyyo palāyinan’ti. ",
  "sn11.4:7.1": "‘Kāmaṃ maññatu vā mā vā, ",
  "sn11.4:7.2": "bhayā myāyaṃ titikkhati; ",
  "sn11.4:7.3": "Sadatthaparamā atthā, ",
  "sn11.4:7.4": "khantyā bhiyyo na vijjati. ",
  "sn11.4:8.1": "Yo have balavā santo, ",
  "sn11.4:8.2": "dubbalassa titikkhati; ",
  "sn11.4:8.3": "Tamāhu paramaṃ khantiṃ, ",
  "sn11.4:8.4": "niccaṃ khamati dubbalo. ",
  "sn11.4:9.1": "Abalaṃ taṃ balaṃ āhu, ",
  "sn11.4:9.2": "yassa bālabalaṃ balaṃ; ",
  "sn11.4:9.3": "Balassa dhammaguttassa, ",
  "sn11.4:9.4": "paṭivattā na vijjati. ",
  "sn11.4:10.1": "Tasseva tena pāpiyo, ",
  "sn11.4:10.2": "yo kuddhaṃ paṭikujjhati; ",
  "sn11.4:10.3": "Kuddhaṃ appaṭikujjhanto, ",
  "sn11.4:10.4": "saṅgāmaṃ jeti dujjayaṃ. ",
  "sn11.4:11.1": "Ubhinnamatthaṃ carati, ",
  "sn11.4:11.2": "attano ca parassa ca; ",
  "sn11.4:11.3": "Paraṃ saṅkupitaṃ ñatvā, ",
  "sn11.4:11.4": "yo sato upasammati. ",
  "sn11.4:12.1": "Ubhinnaṃ tikicchantānaṃ, ",
  "sn11.4:12.2": "attano ca parassa ca; ",
  "sn11.4:12.3": "Janā maññanti bāloti, ",
  "sn11.4:12.4": "ye dhammassa akovidā’ti. ",
  "sn11.4:13.1": "So hi nāma, bhikkhave, sakko devānamindo sakaṃ puññaphalaṃ upajīvamāno devānaṃ tāvatiṃsānaṃ issariyādhipaccaṃ rajjaṃ kārento khantisoraccassa vaṇṇavādī bhavissati. ",
  "sn11.4:13.2": "Idha kho taṃ, bhikkhave, sobhetha yaṃ tumhe evaṃ svākkhāte dhammavinaye pabbajitā samānā khamā ca bhaveyyātha soratā cā”ti. "
}