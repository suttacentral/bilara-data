{
  "sn43.44:0.1": "Saṃyutta Nikāya 43 ",
  "sn43.44:0.2": "2. Dutiyavagga ",
  "sn43.44:0.3": "44. Parāyanasutta ",
  "sn43.44:1.1": "“Parāyanañca vo, bhikkhave, desessāmi parāyanagāmiñca maggaṃ. ",
  "sn43.44:1.2": "Taṃ suṇātha. ",
  "sn43.44:1.3": "Katamañca, bhikkhave, parāyanaṃ? ",
  "sn43.44:1.4": "Yo, bhikkhave, rāgakkhayo dosakkhayo mohakkhayo—",
  "sn43.44:1.5": "idaṃ vuccati, bhikkhave, parāyanaṃ. ",
  "sn43.44:1.6": "Katamo ca, bhikkhave, parāyanagāmī maggo? ",
  "sn43.44:1.7": "Kāyagatāsati. ",
  "sn43.44:1.8": "Ayaṃ vuccati, bhikkhave, parāyanagāmimaggo. ",
  "sn43.44:1.9": "Iti kho, bhikkhave, desitaṃ vo mayā parāyanaṃ, desito parāyanagāmimaggo. ",
  "sn43.44:1.10": "Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. ",
  "sn43.44:1.11": "Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. ",
  "sn43.44:1.12": "(Yathā asaṅkhataṃ tathā vitthāretabbaṃ.) (33) ",
  "sn43.44:1.13": "Tettiṃsatimaṃ. ",
  "sn43.44:1.14": "Dutiyo vaggo. ",
  "sn43.44:2.1": "Asaṅkhataṃ anataṃ anāsavaṃ, ",
  "sn43.44:2.2": "Saccañca pāraṃ nipuṇaṃ sududdasaṃ; ",
  "sn43.44:2.3": "Ajajjaraṃ dhuvaṃ apalokitaṃ, ",
  "sn43.44:2.4": "Anidassanaṃ nippapañca santaṃ. ",
  "sn43.44:3.1": "Amataṃ paṇītañca sivañca khemaṃ, ",
  "sn43.44:3.2": "Taṇhākkhayo acchariyañca abbhutaṃ; ",
  "sn43.44:3.3": "Anītikaṃ anītikadhammaṃ, ",
  "sn43.44:3.4": "Nibbānametaṃ sugatena desitaṃ. ",
  "sn43.44:4.1": "Abyābajjho virāgo ca, ",
  "sn43.44:4.2": "suddhi mutti anālayo; ",
  "sn43.44:4.3": "Dīpo leṇañca tāṇañca, ",
  "sn43.44:4.4": "saraṇañca parāyananti. ",
  "sn43.44:4.5": "Asaṅkhatasaṃyuttaṃ samattaṃ. "
}