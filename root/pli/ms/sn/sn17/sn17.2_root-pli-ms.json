{
  "sn17.2:0.1": "Saṃyutta Nikāya 17 ",
  "sn17.2:0.2": "1. Paṭhamavagga ",
  "sn17.2:0.3": "2. Baḷisasutta ",
  "sn17.2:1.1": "Sāvatthiyaṃ viharati. ",
  "sn17.2:1.2": "“Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17.2:1.3": "Seyyathāpi, bhikkhave, bāḷisiko āmisagataṃ baḷisaṃ gambhīre udakarahade pakkhipeyya. ",
  "sn17.2:1.4": "Tamenaṃ aññataro āmisacakkhu maccho gileyya. ",
  "sn17.2:1.5": "Evañhi so, bhikkhave, maccho gilabaḷiso bāḷisikassa anayaṃ āpanno byasanaṃ āpanno yathākāmakaraṇīyo bāḷisikassa. ",
  "sn17.2:2.1": "Bāḷisikoti kho, bhikkhave, mārassetaṃ pāpimato adhivacanaṃ. ",
  "sn17.2:2.2": "Baḷisanti kho, bhikkhave, lābhasakkārasilokassetaṃ adhivacanaṃ. ",
  "sn17.2:2.3": "Yo hi koci, bhikkhave, bhikkhu uppannaṃ lābhasakkārasilokaṃ assādeti nikāmeti, ayaṃ vuccati, bhikkhave, bhikkhu gilabaḷiso mārassa anayaṃ āpanno byasanaṃ āpanno yathākāmakaraṇīyo pāpimato. ",
  "sn17.2:2.4": "Evaṃ dāruṇo kho, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. ",
  "sn17.2:2.5": "Tasmātiha, bhikkhave, evaṃ sikkhitabbaṃ: ",
  "sn17.2:2.6": "‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. ",
  "sn17.2:2.7": "Evañhi vo, bhikkhave, sikkhitabban”ti. ",
  "sn17.2:2.8": "Dutiyaṃ. "
}