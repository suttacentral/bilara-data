{
  "sn49.1-12:0.1": "Saṃyutta Nikāya 49 ",
  "sn49.1-12:0.2": "1. Gaṅgāpeyyālavagga ",
  "sn49.1-12:0.3": "1–12. Pācīnādisutta ",
  "sn49.1-12:1.1": "Sāvatthinidānaṃ. ",
  "sn49.1-12:1.2": "Tatra kho bhagavā etadavoca: ",
  "sn49.1-12:1.3": "“cattārome, bhikkhave, sammappadhānā. ",
  "sn49.1-12:1.4": "Katame cattāro? ",
  "sn49.1-12:1.5": "Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:1.6": "Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:1.7": "Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:1.8": "Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:1.9": "Ime kho, bhikkhave, cattāro sammappadhānāti. ",
  "sn49.1-12:2.1": "Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; ",
  "sn49.1-12:2.2": "evameva kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro. ",
  "sn49.1-12:2.3": "Kathañca, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro? ",
  "sn49.1-12:2.4": "Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:2.5": "Uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:2.6": "Anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:2.7": "Uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. ",
  "sn49.1-12:2.8": "Evaṃ kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro”ti. ",
  "sn49.1-12:2.9": "Dvādasamaṃ. ",
  "sn49.1-12:2.10": "Gaṅgāpeyyālavaggo paṭhamo. ",
  "sn49.1-12:3.1": "(Sammappadhānasaṃyuttassa gaṅgāpeyyālī sammappadhānavasena vitthāretabbā.) ",
  "sn49.1-12:4.1": "Cha pācīnato ninnā, ",
  "sn49.1-12:4.2": "cha ninnā ca samuddato; ",
  "sn49.1-12:4.3": "Dvete cha dvādasa honti, ",
  "sn49.1-12:4.4": "vaggo tena pavuccatīti. "
}