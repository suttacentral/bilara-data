{
  "sn2.5:0.1": "Saṃyutta Nikāya 2 ",
  "sn2.5:0.2": "1. Paṭhamavagga ",
  "sn2.5:0.3": "5. Dāmalisutta ",
  "sn2.5:1.1": "Sāvatthinidānaṃ. ",
  "sn2.5:1.2": "Atha kho dāmali devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. ",
  "sn2.5:1.3": "Ekamantaṃ ṭhito kho dāmali devaputto bhagavato santike imaṃ gāthaṃ abhāsi: ",
  "sn2.5:2.1": "“Karaṇīyametaṃ brāhmaṇena, ",
  "sn2.5:2.2": "Padhānaṃ akilāsunā; ",
  "sn2.5:2.3": "Kāmānaṃ vippahānena, ",
  "sn2.5:2.4": "Na tenāsīsate bhavan”ti. ",
  "sn2.5:3.1": "“Natthi kiccaṃ brāhmaṇassa, ",
  "sn2.5:3.2": "(dāmalīti bhagavā) ",
  "sn2.5:3.3": "Katakicco hi brāhmaṇo; ",
  "sn2.5:3.4": "Yāva na gādhaṃ labhati nadīsu, ",
  "sn2.5:3.5": "Āyūhati sabbagattebhi jantu; ",
  "sn2.5:3.6": "Gādhañca laddhāna thale ṭhito yo, ",
  "sn2.5:3.7": "Nāyūhatī pāragato hi sova. ",
  "sn2.5:4.1": "Esūpamā dāmali brāhmaṇassa, ",
  "sn2.5:4.2": "Khīṇāsavassa nipakassa jhāyino; ",
  "sn2.5:4.3": "Pappuyya jātimaraṇassa antaṃ, ",
  "sn2.5:4.4": "Nāyūhatī pāragato hi so”ti. "
}