{
  "sn25.10:0.1": "Saṃyutta Nikāya 25 ",
  "sn25.10:0.2": "1. Cakkhuvagga ",
  "sn25.10:0.3": "10. Khandhasutta ",
  "sn25.10:1.1": "Sāvatthinidānaṃ. ",
  "sn25.10:1.2": "“Rūpaṃ, bhikkhave, aniccaṃ vipariṇāmi aññathābhāvi; ",
  "sn25.10:1.3": "vedanā aniccā vipariṇāmī aññathābhāvī; ",
  "sn25.10:1.4": "saññā … ",
  "sn25.10:1.5": "saṅkhārā aniccā vipariṇāmino aññathābhāvino; ",
  "sn25.10:1.6": "viññāṇaṃ aniccaṃ vipariṇāmi aññathābhāvi. ",
  "sn25.10:1.7": "Yo, bhikkhave, ime dhamme evaṃ saddahati adhimuccati, ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; ",
  "sn25.10:1.8": "abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; ",
  "sn25.10:1.9": "abhabbo ca tāva kālaṃ kātuṃ yāva na sotāpattiphalaṃ sacchikaroti. ",
  "sn25.10:2.1": "Yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati: ‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; ",
  "sn25.10:2.2": "abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; ",
  "sn25.10:2.3": "abhabbo ca tāva kālaṃ kātuṃ yāva na sotāpattiphalaṃ sacchikaroti’. ",
  "sn25.10:2.4": "Yo, bhikkhave, ime dhamme evaṃ pajānāti evaṃ passati, ayaṃ vuccati: ",
  "sn25.10:2.5": "‘sotāpanno avinipātadhammo niyato sambodhiparāyano’”ti. ",
  "sn25.10:2.6": "Dasamaṃ. ",
  "sn25.10:2.7": "Cakkhuvaggo paṭhamo. ",
  "sn25.10:3.1": "Cakkhu rūpañca viññāṇaṃ, ",
  "sn25.10:3.2": "phasso ca vedanāya ca; ",
  "sn25.10:3.3": "Saññā ca cetanā taṇhā, ",
  "sn25.10:3.4": "dhātu khandhena te dasāti. ",
  "sn25.10:3.5": "Okkantasaṃyuttaṃ samattaṃ. "
}