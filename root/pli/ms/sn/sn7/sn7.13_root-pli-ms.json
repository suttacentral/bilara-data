{
  "sn7.13:0.1": "Saṃyutta Nikāya 7 ",
  "sn7.13:0.2": "2. Upāsakavagga ",
  "sn7.13:0.3": "13. Devahitasutta ",
  "sn7.13:1.1": "Sāvatthinidānaṃ. ",
  "sn7.13:1.2": "Tena kho pana samayena bhagavā vātehābādhiko hoti; ",
  "sn7.13:1.3": "āyasmā ca upavāṇo bhagavato upaṭṭhāko hoti. ",
  "sn7.13:1.4": "Atha kho bhagavā āyasmantaṃ upavāṇaṃ āmantesi: ",
  "sn7.13:1.5": "“iṅgha me tvaṃ, upavāṇa, uṇhodakaṃ jānāhī”ti. ",
  "sn7.13:1.6": "“Evaṃ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṃ tenupasaṅkami; upasaṅkamitvā tuṇhībhūto ekamantaṃ aṭṭhāsi. ",
  "sn7.13:1.7": "Addasā kho devahito brāhmaṇo āyasmantaṃ upavāṇaṃ tuṇhībhūtaṃ ekamantaṃ ṭhitaṃ. ",
  "sn7.13:1.8": "Disvāna āyasmantaṃ upavāṇaṃ gāthāya ajjhabhāsi: ",
  "sn7.13:2.1": "“Tuṇhībhūto bhavaṃ tiṭṭhaṃ, ",
  "sn7.13:2.2": "muṇḍo saṅghāṭipāruto; ",
  "sn7.13:2.3": "Kiṃ patthayāno kiṃ esaṃ, ",
  "sn7.13:2.4": "kiṃ nu yācitumāgato”ti. ",
  "sn7.13:3.1": "“Arahaṃ sugato loke, ",
  "sn7.13:3.2": "vātehābādhiko muni; ",
  "sn7.13:3.3": "Sace uṇhodakaṃ atthi, ",
  "sn7.13:3.4": "munino dehi brāhmaṇa. ",
  "sn7.13:4.1": "Pūjito pūjaneyyānaṃ, ",
  "sn7.13:4.2": "sakkareyyāna sakkato; ",
  "sn7.13:4.3": "Apacito apaceyyānaṃ, ",
  "sn7.13:4.4": "tassa icchāmi hātave”ti. ",
  "sn7.13:5.1": "Atha kho devahito brāhmaṇo uṇhodakassa kājaṃ purisena gāhāpetvā phāṇitassa ca puṭaṃ āyasmato upavāṇassa pādāsi. ",
  "sn7.13:5.2": "Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṃ uṇhodakena nhāpetvā uṇhodakena phāṇitaṃ āloletvā bhagavato pādāsi. ",
  "sn7.13:5.3": "Atha kho bhagavato ābādho paṭippassambhi. ",
  "sn7.13:6.1": "Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "sn7.13:6.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "sn7.13:6.3": "Ekamantaṃ nisinno kho devahito brāhmaṇo bhagavantaṃ gāthāya ajjhabhāsi: ",
  "sn7.13:7.1": "“Kattha dajjā deyyadhammaṃ, ",
  "sn7.13:7.2": "kattha dinnaṃ mahapphalaṃ; ",
  "sn7.13:7.3": "Kathañhi yajamānassa, ",
  "sn7.13:7.4": "kathaṃ ijjhati dakkhiṇā”ti. ",
  "sn7.13:8.1": "“Pubbenivāsaṃ yo vedī, ",
  "sn7.13:8.2": "saggāpāyañca passati; ",
  "sn7.13:8.3": "Atho jātikkhayaṃ patto, ",
  "sn7.13:8.4": "abhiññāvosito muni. ",
  "sn7.13:9.1": "Ettha dajjā deyyadhammaṃ, ",
  "sn7.13:9.2": "ettha dinnaṃ mahapphalaṃ; ",
  "sn7.13:9.3": "Evañhi yajamānassa, ",
  "sn7.13:9.4": "evaṃ ijjhati dakkhiṇā”ti. ",
  "sn7.13:10.1": "Evaṃ vutte, devahito brāhmaṇo bhagavantaṃ etadavoca: ",
  "sn7.13:10.2": "“abhikkantaṃ, bho gotama …pe… ",
  "sn7.13:10.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. "
}