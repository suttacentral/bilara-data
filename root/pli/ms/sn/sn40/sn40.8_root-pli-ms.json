{
  "sn40.8:0.1": "Saṃyutta Nikāya 40 ",
  "sn40.8:0.2": "1. Moggallānavagga ",
  "sn40.8:0.3": "8. Nevasaññānāsaññāyatanapañhāsutta ",
  "sn40.8:1.1": "“‘Nevasaññānāsaññāyatanaṃ, nevasaññānāsaññāyatanan’ti vuccati. ",
  "sn40.8:1.2": "Katamaṃ nu kho nevasaññānāsaññāyatananti? ",
  "sn40.8:1.3": "Tassa mayhaṃ, āvuso, etadahosi: ",
  "sn40.8:1.4": "‘idha bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. ",
  "sn40.8:1.5": "Idaṃ vuccati nevasaññānāsaññāyatanan’ti. ",
  "sn40.8:1.6": "So khvāhaṃ, āvuso, sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharāmi. ",
  "sn40.8:1.7": "Tassa mayhaṃ, āvuso, iminā vihārena viharato ākiñcaññāyatanasahagatā saññāmanasikārā samudācaranti. ",
  "sn40.8:2.1": "Atha kho maṃ, āvuso, bhagavā iddhiyā upasaṅkamitvā etadavoca: ",
  "sn40.8:2.2": "‘moggallāna, moggallāna. ",
  "sn40.8:2.3": "Mā, brāhmaṇa, nevasaññānāsaññāyatanaṃ pamādo, nevasaññānāsaññāyatane cittaṃ saṇṭhapehi, nevasaññānāsaññāyatane cittaṃ ekodiṃ karohi, nevasaññānāsaññāyatane cittaṃ samādahā’ti. ",
  "sn40.8:2.4": "So khvāhaṃ, āvuso, aparena samayena sabbaso ākiñcaññāyatanaṃ samatikkamma nevasaññānāsaññāyatanaṃ upasampajja vihāsiṃ. ",
  "sn40.8:2.5": "Yañhi taṃ, āvuso, sammā vadamāno vadeyya …pe… mahābhiññataṃ patto”ti. ",
  "sn40.8:2.6": "Aṭṭhamaṃ. "
}