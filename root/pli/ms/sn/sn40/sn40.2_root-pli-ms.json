{
  "sn40.2:0.1": "Saṃyutta Nikāya 40 ",
  "sn40.2:0.2": "1. Moggallānavagga ",
  "sn40.2:0.3": "2. Dutiyajhānapañhāsutta ",
  "sn40.2:1.1": "“‘Dutiyaṃ jhānaṃ, dutiyaṃ jhānan’ti vuccati. ",
  "sn40.2:1.2": "Katamaṃ nu kho dutiyaṃ jhānanti? ",
  "sn40.2:1.3": "Tassa mayhaṃ, āvuso, etadahosi: ",
  "sn40.2:1.4": "‘idha bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. ",
  "sn40.2:1.5": "Idaṃ vuccati dutiyaṃ jhānan’ti. ",
  "sn40.2:1.6": "So khvāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. ",
  "sn40.2:1.7": "Tassa mayhaṃ, āvuso, iminā vihārena viharato vitakkasahagatā saññāmanasikārā samudācaranti. ",
  "sn40.2:2.1": "Atha kho maṃ, āvuso, bhagavā iddhiyā upasaṅkamitvā etadavoca: ",
  "sn40.2:2.2": "‘moggallāna, moggallāna. ",
  "sn40.2:2.3": "Mā, brāhmaṇa, dutiyaṃ jhānaṃ pamādo, dutiye jhāne cittaṃ saṇṭhapehi, dutiye jhāne cittaṃ ekodiṃ karohi, dutiye jhāne cittaṃ samādahā’ti. ",
  "sn40.2:2.4": "So khvāhaṃ, āvuso, aparena samayena vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja vihāsiṃ. ",
  "sn40.2:2.5": "Yañhi taṃ, āvuso, sammā vadamāno vadeyya: ",
  "sn40.2:2.6": "‘satthārānuggahito sāvako mahābhiññataṃ patto’ti, mamaṃ taṃ sammā vadamāno vadeyya: ",
  "sn40.2:2.7": "‘satthārānuggahito sāvako mahābhiññataṃ patto’”ti. ",
  "sn40.2:2.8": "Dutiyaṃ. "
}