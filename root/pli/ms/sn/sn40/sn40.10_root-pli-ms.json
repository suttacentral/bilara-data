{
  "sn40.10:0.1": "Saṃyutta Nikāya 40 ",
  "sn40.10:0.2": "1. Moggallānavagga ",
  "sn40.10:0.3": "10. Sakkasutta ",
  "sn40.10:1.1": "Atha kho āyasmā mahāmoggallāno—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—jetavane antarahito devesu tāvatiṃsesu pāturahosi. ",
  "sn40.10:1.2": "Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:2.1": "“Sādhu kho, devānaminda, buddhasaraṇagamanaṃ hoti. ",
  "sn40.10:2.2": "Buddhasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:2.3": "Sādhu kho, devānaminda, dhammasaraṇagamanaṃ hoti. ",
  "sn40.10:2.4": "Dhammasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:2.5": "Sādhu kho, devānaminda, saṃghasaraṇagamanaṃ hoti. ",
  "sn40.10:2.6": "Saṃghasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:3.1": "“Sādhu kho, mārisa moggallāna, buddhasaraṇagamanaṃ hoti. ",
  "sn40.10:3.2": "Buddhasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:3.3": "Sādhu kho, mārisa moggallāna, dhammasaraṇagamanaṃ hoti. ",
  "sn40.10:3.4": "Dhammasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:3.5": "Sādhu kho, mārisa moggallāna, saṅgha …pe… ",
  "sn40.10:3.6": "sugatiṃ saggaṃ lokaṃ upapajjantī”ti. ",
  "sn40.10:3.7": "() ",
  "sn40.10:4.1": "Atha kho sakko devānamindo chahi devatāsatehi saddhiṃ …pe… ",
  "sn40.10:4.2": "atha kho sakko devānamindo sattahi devatāsatehi saddhiṃ …pe… ",
  "sn40.10:4.3": "atha kho sakko devānamindo aṭṭhahi devatāsatehi saddhiṃ …pe… ",
  "sn40.10:4.4": "atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:5.1": "“Sādhu kho, devānaminda, buddhasaraṇagamanaṃ hoti. ",
  "sn40.10:5.2": "Buddhasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:5.3": "Sādhu kho, devānaminda, dhammasaraṇagamanaṃ hoti. ",
  "sn40.10:5.4": "Dhammasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:5.5": "Sādhu kho, devānaminda, saṅghasaraṇagamanaṃ hoti. ",
  "sn40.10:5.6": "Saṅghasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:6.1": "“Sādhu kho, mārisa moggallāna, buddhasaraṇagamanaṃ hoti. ",
  "sn40.10:6.2": "Buddhasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:6.3": "Sādhu kho, mārisa moggallāna, dhammasaraṇagamanaṃ hoti …pe… ",
  "sn40.10:6.4": "sādhu kho, mārisa moggallāna, saṅghasaraṇagamanaṃ hoti. ",
  "sn40.10:6.5": "Saṅghasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:6.6": "() ",
  "sn40.10:7.1": "Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:8.1": "“Sādhu kho, devānaminda, buddhe aveccappasādena samannāgamanaṃ hoti: ",
  "sn40.10:8.2": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "sn40.10:8.3": "Buddhe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:9.1": "Sādhu kho, devānaminda, dhamme aveccappasādena samannāgamanaṃ hoti: ",
  "sn40.10:9.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. ",
  "sn40.10:9.3": "Dhamme aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:10.1": "Sādhu kho, devānaminda, saṅghe aveccappasādena samannāgamanaṃ hoti: ",
  "sn40.10:10.2": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. ",
  "sn40.10:10.3": "Saṅghe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:11.1": "Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. ",
  "sn40.10:11.2": "Ariyakantehi sīlehi samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:12.1": "“Sādhu kho, mārisa moggallāna, buddhe aveccappasādena samannāgamanaṃ hoti: ",
  "sn40.10:12.2": "‘itipi so …pe… satthā devamanussānaṃ buddho bhagavā’ti. ",
  "sn40.10:12.3": "Buddhe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:13.1": "Sādhu kho, mārisa moggallāna, dhamme aveccappasādena samannāgamanaṃ hoti: ",
  "sn40.10:13.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:13.3": "Dhamme aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:14.1": "Sādhu kho, mārisa moggallāna, saṅghe aveccappasādena samannāgamanaṃ hoti: ",
  "sn40.10:14.2": "‘suppaṭipanno bhagavato sāvakasaṅgho …pe… anuttaraṃ puññakkhettaṃ lokassā’ti. ",
  "sn40.10:14.3": "Saṅghe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:15.1": "Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:15.2": "Ariyakantehi sīlehi samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:15.3": "() ",
  "sn40.10:16.1": "Atha kho sakko devānamindo chahi devatāsatehi saddhiṃ …pe…. ",
  "sn40.10:16.2": "Atha kho sakko devānamindo sattahi devatāsatehi saddhiṃ …pe…. ",
  "sn40.10:16.3": "Atha kho sakko devānamindo aṭṭhahi devatāsatehi saddhiṃ …pe…. ",
  "sn40.10:16.4": "Atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:17.1": "“Sādhu kho, devānaminda, buddhe aveccappasādena samannāgamanaṃ hoti: ",
  "sn40.10:17.2": "‘itipi so bhagavā …pe… satthā devamanussānaṃ buddho bhagavā’ti. ",
  "sn40.10:17.3": "Buddhe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:18.1": "Sādhu kho, devānaminda, dhamme aveccappasādena samannāgamanaṃ hoti: ",
  "sn40.10:18.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:18.3": "Dhamme aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:19.1": "Sādhu kho, devānaminda, saṅghe aveccappasādena samannāgamanaṃ hoti: ",
  "sn40.10:19.2": "‘suppaṭipanno bhagavato sāvakasaṅgho …pe… anuttaraṃ puññakkhettaṃ lokassā’ti. ",
  "sn40.10:19.3": "Saṅghe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:20.1": "Sādhu kho, devānaminda, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:20.2": "Ariyakantehi sīlehi samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:21.1": "“Sādhu kho, mārisa moggallāna, buddhe aveccappasādena samannāgamanaṃ hoti: ",
  "sn40.10:21.2": "‘itipi so bhagavā …pe… satthā devamanussānaṃ buddho bhagavā’ti. ",
  "sn40.10:21.3": "Buddhe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:22.1": "Sādhu kho, mārisa moggallāna, dhamme aveccappasādena samannāgamanaṃ hoti: ",
  "sn40.10:22.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:22.3": "Dhamme aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:23.1": "Sādhu kho, mārisa moggallāna, saṅghe aveccappasādena samannāgamanaṃ hoti: ",
  "sn40.10:23.2": "‘suppaṭipanno bhagavato sāvakasaṅgho …pe… anuttaraṃ puññakkhettaṃ lokassā’ti. ",
  "sn40.10:23.3": "Saṅghe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:24.1": "Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:24.2": "Ariyakantehi sīlehi samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "sn40.10:24.3": "() ",
  "sn40.10:25.1": "Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami …pe… ",
  "sn40.10:25.2": "ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:26.1": "“Sādhu kho, devānaminda, buddhasaraṇagamanaṃ hoti. ",
  "sn40.10:26.2": "Buddhasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:26.3": "Te aññe deve dasahi ṭhānehi adhigaṇhanti—",
  "sn40.10:26.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. ",
  "sn40.10:27.1": "Sādhu kho, devānaminda, dhammasaraṇagamanaṃ hoti. ",
  "sn40.10:27.2": "Dhammasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:27.3": "Te aññe deve dasahi ṭhānehi adhigaṇhanti—",
  "sn40.10:27.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. ",
  "sn40.10:28.1": "Sādhu kho, devānaminda, saṅghasaraṇagamanaṃ hoti. ",
  "sn40.10:28.2": "Saṅghasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:28.3": "Te aññe deve dasahi ṭhānehi adhigaṇhanti—",
  "sn40.10:28.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:29.1": "“Sādhu kho, mārisa moggallāna, buddhasaraṇagamanaṃ hoti. ",
  "sn40.10:29.2": "Buddhasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:29.3": "Te aññe deve dasahi ṭhānehi adhigaṇhanti—",
  "sn40.10:29.4": "dibbena āyunā …pe… dibbehi phoṭṭhabbehi. ",
  "sn40.10:30.1": "Sādhu kho, mārisa moggallāna, dhammasaraṇagamanaṃ hoti …pe…. ",
  "sn40.10:31.1": "Sādhu kho, mārisa moggallāna, saṅghasaraṇagamanaṃ hoti. ",
  "sn40.10:31.2": "Saṅghasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:31.3": "Te aññe deve dasahi ṭhānehi adhigaṇhanti—",
  "sn40.10:31.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:31.5": "() ",
  "sn40.10:32.1": "Atha kho sakko devānamindo chahi devatāsatehi saddhiṃ …pe… ",
  "sn40.10:32.2": "atha kho sakko devānamindo sattahi devatāsatehi saddhiṃ …pe… ",
  "sn40.10:32.3": "atha kho sakko devānamindo aṭṭhahi devatāsatehi saddhiṃ …pe… ",
  "sn40.10:32.4": "atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:33.1": "“Sādhu kho, devānaminda, buddhasaraṇagamanaṃ hoti. ",
  "sn40.10:33.2": "Buddhasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:33.3": "Te aññe deve dasahi ṭhānehi adhigaṇhanti—",
  "sn40.10:33.4": "dibbena āyunā …pe… dibbehi phoṭṭhabbehi. ",
  "sn40.10:34.1": "Sādhu kho, devānaminda, dhammasaraṇagamanaṃ hoti …pe…. ",
  "sn40.10:35.1": "Sādhu kho, devānaminda, saṅghasaraṇagamanaṃ hoti. ",
  "sn40.10:35.2": "Saṅghasaraṇagamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:35.3": "Te aññe deve dasahi ṭhānehi adhigaṇhanti—",
  "sn40.10:35.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:36.1": "“Sādhu kho, mārisa moggallāna, buddhasaraṇagamanaṃ hoti …pe… ",
  "sn40.10:36.2": "sādhu kho, mārisa moggallāna, dhammasaraṇagamanaṃ hoti …pe… ",
  "sn40.10:36.3": "sādhu kho, mārisa moggallāna, saṅghasaraṇagamanaṃ hoti. ",
  "sn40.10:36.4": "Saṅghasaraṇagamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:36.5": "Te aññe deve dasahi ṭhānehi adhigaṇhanti—",
  "sn40.10:36.6": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:36.7": "() ",
  "sn40.10:37.1": "Atha kho sakko devānamindo pañcahi devatāsatehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:38.1": "“Sādhu kho, devānaminda, buddhe aveccappasādena samannāgamanaṃ hoti: ",
  "sn40.10:38.2": "‘itipi so bhagavā …pe… satthā devamanussānaṃ buddho bhagavā’ti. ",
  "sn40.10:38.3": "Buddhe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:38.4": "Te aññe deve dasahi ṭhānehi adhigaṇhanti—",
  "sn40.10:38.5": "dibbena āyunā …pe… dibbehi phoṭṭhabbehi. ",
  "sn40.10:39.1": "Sādhu kho, devānaminda, dhamme aveccappasādena samannāgamanaṃ hoti: ",
  "sn40.10:39.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:39.3": "Dhamme aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe…. ",
  "sn40.10:40.1": "Sādhu kho, devānaminda, saṅghe aveccappasādena samannāgamanaṃ hoti: ",
  "sn40.10:40.2": "‘suppaṭipanno bhagavato sāvakasaṅgho …pe… lokassā’ti. ",
  "sn40.10:40.3": "Saṅghe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe…. ",
  "sn40.10:41.1": "Sādhu kho, devānaminda, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:41.2": "Ariyakantehi sīlehi samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:41.3": "Te aññe deve dasahi ṭhānehi adhigaṇhanti—",
  "sn40.10:41.4": "dibbena āyunā …pe… dibbehi phoṭṭhabbehī”ti. ",
  "sn40.10:42.1": "“Sādhu kho, mārisa moggallāna, buddhe aveccappasādena samannāgamanaṃ hoti: ",
  "sn40.10:42.2": "‘itipi so bhagavā …pe… satthā devamanussānaṃ buddho bhagavā’ti. ",
  "sn40.10:42.3": "Buddhe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:42.4": "Te aññe deve dasahi ṭhānehi adhigaṇhanti—",
  "sn40.10:42.5": "dibbena āyunā …pe… dibbehi phoṭṭhabbehi. ",
  "sn40.10:43.1": "Sādhu kho, mārisa moggallāna, dhamme aveccappasādena samannāgamanaṃ hoti: ",
  "sn40.10:43.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:43.3": "Dhamme aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:43.4": "Te aññe deve dasahi ṭhānehi adhigaṇhanti—",
  "sn40.10:43.5": "dibbena āyunā …pe… dibbehi phoṭṭhabbehi. ",
  "sn40.10:44.1": "Sādhu kho, mārisa moggallāna, saṅghe aveccappasādena samannāgamanaṃ hoti: ",
  "sn40.10:44.2": "‘suppaṭipanno bhagavato sāvakasaṅgho …pe… lokassā’ti. ",
  "sn40.10:44.3": "Saṅghe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti …pe…. ",
  "sn40.10:45.1": "Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:45.2": "Ariyakantehi sīlehi samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:45.3": "Te aññe deve dasahi ṭhānehi adhigaṇhanti—",
  "sn40.10:45.4": "dibbena āyunā …pe… dibbehi phoṭṭhabbehī”ti. ",
  "sn40.10:45.5": "() ",
  "sn40.10:46.1": "Atha kho sakko devānamindo chahi devatāsatehi saddhiṃ …pe… ",
  "sn40.10:46.2": "atha kho sakko devānamindo sattahi devatāsatehi saddhiṃ …pe… ",
  "sn40.10:46.3": "atha kho sakko devānamindo aṭṭhahi devatāsatehi saddhiṃ …pe… ",
  "sn40.10:46.4": "atha kho sakko devānamindo asītiyā devatāsahassehi saddhiṃ yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca: ",
  "sn40.10:47.1": "“Sādhu kho, devānaminda, buddhe aveccappasādena samannāgamanaṃ hoti: ",
  "sn40.10:47.2": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "sn40.10:47.3": "Buddhe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:47.4": "Te aññe deve dasahi ṭhānehi adhigaṇhanti—",
  "sn40.10:47.5": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. ",
  "sn40.10:48.1": "Sādhu kho, devānaminda, dhamme aveccappasādena samannāgamanaṃ hoti: ",
  "sn40.10:48.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. ",
  "sn40.10:48.3": "Dhamme aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:48.4": "Te aññe deve dasahi ṭhānehi adhigaṇhanti—",
  "sn40.10:48.5": "dibbena āyunā …pe… dibbehi phoṭṭhabbehi. ",
  "sn40.10:49.1": "Sādhu kho, devānaminda, saṅghe aveccappasādena samannāgamanaṃ hoti: ",
  "sn40.10:49.2": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. ",
  "sn40.10:49.3": "Saṅghe aveccappasādena samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:49.4": "Te aññe deve dasahi ṭhānehi adhigaṇhanti—",
  "sn40.10:49.5": "dibbena āyunā …pe… dibbehi phoṭṭhabbehi. ",
  "sn40.10:50.1": "Sādhu kho, devānaminda, ariyakantehi sīlehi samannāgamanaṃ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. ",
  "sn40.10:50.2": "Ariyakantehi sīlehi samannāgamanahetu kho, devānaminda, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:50.3": "Te aññe deve dasahi ṭhānehi adhigaṇhanti—",
  "sn40.10:50.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:51.1": "“Sādhu kho, mārisa moggallāna, buddhe aveccappasādena samannāgamanaṃ hoti: ",
  "sn40.10:51.2": "‘itipi so bhagavā …pe… satthā devamanussānaṃ buddho bhagavā’ti. ",
  "sn40.10:51.3": "Buddhe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:51.4": "Te aññe deve dasahi ṭhānehi adhigaṇhanti—",
  "sn40.10:51.5": "dibbena āyunā …pe… dibbehi phoṭṭhabbehi. ",
  "sn40.10:52.1": "Sādhu kho, mārisa moggallāna, dhamme aveccappasādena samannāgamanaṃ hoti: ",
  "sn40.10:52.2": "‘svākkhāto bhagavatā dhammo …pe… paccattaṃ veditabbo viññūhī’ti. ",
  "sn40.10:52.3": "Dhamme aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:52.4": "Te aññe deve dasahi ṭhānehi adhigaṇhanti—",
  "sn40.10:52.5": "dibbena āyunā …pe… dibbehi phoṭṭhabbehi. ",
  "sn40.10:53.1": "Sādhu kho, mārisa moggallāna, saṅghe aveccappasādena samannāgamanaṃ hoti: ",
  "sn40.10:53.2": "‘suppaṭipanno bhagavato sāvakasaṅgho …pe… anuttaraṃ puññakkhettaṃ lokassā’ti. ",
  "sn40.10:53.3": "Saṅghe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:53.4": "Te aññe deve dasahi ṭhānehi adhigaṇhanti—",
  "sn40.10:53.5": "dibbena āyunā …pe… dibbehi phoṭṭhabbehi. ",
  "sn40.10:54.1": "Sādhu kho, mārisa moggallāna, ariyakantehi sīlehi samannāgamanaṃ hoti akhaṇḍehi …pe… samādhisaṃvattanikehi. ",
  "sn40.10:54.2": "Ariyakantehi sīlehi samannāgamanahetu kho, mārisa moggallāna, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjanti. ",
  "sn40.10:54.3": "Te aññe deve dasahi ṭhānehi adhigaṇhanti—",
  "sn40.10:54.4": "dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. ",
  "sn40.10:54.5": "Dasamaṃ. "
}