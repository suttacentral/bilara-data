{
  "sn45.30:0.1": "Saṃyutta Nikāya 45 ",
  "sn45.30:0.2": "3. Micchattavagga ",
  "sn45.30:0.3": "30. Uttiyasutta ",
  "sn45.30:1.1": "Sāvatthinidānaṃ. ",
  "sn45.30:1.2": "Atha kho āyasmā uttiyo yena bhagavā tenupasaṅkami …pe… ekamantaṃ nisinno kho āyasmā uttiyo bhagavantaṃ etadavoca: ",
  "sn45.30:1.3": "“idha mayhaṃ, bhante, rahogatassa paṭisallīnassa evaṃ cetaso parivitakko udapādi: ",
  "sn45.30:1.4": "‘pañca kāmaguṇā vuttā bhagavatā. ",
  "sn45.30:1.5": "Katame nu kho pañca kāmaguṇā vuttā bhagavatā’”ti? ",
  "sn45.30:1.6": "“Sādhu sādhu, uttiya. ",
  "sn45.30:1.7": "Pañcime kho, uttiya, kāmaguṇā vuttā mayā. ",
  "sn45.30:1.8": "Katame pañca? ",
  "sn45.30:1.9": "Cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, ",
  "sn45.30:1.10": "sotaviññeyyā saddā …pe… ",
  "sn45.30:1.11": "ghānaviññeyyā gandhā …pe… ",
  "sn45.30:1.12": "jivhāviññeyyā rasā …pe… ",
  "sn45.30:1.13": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā—",
  "sn45.30:1.14": "ime kho, uttiya, pañca kāmaguṇā vuttā mayā. ",
  "sn45.30:1.15": "Imesaṃ kho, uttiya, pañcannaṃ kāmaguṇānaṃ pahānāya ariyo aṭṭhaṅgiko maggo bhāvetabbo. ",
  "sn45.30:1.16": "Katamo ariyo aṭṭhaṅgiko maggo? ",
  "sn45.30:1.17": "Seyyathidaṃ—sammādiṭṭhi …pe… sammāsamādhi. ",
  "sn45.30:1.18": "Imesaṃ kho, uttiya, pañcannaṃ kāmaguṇānaṃ pahānāya ayaṃ ariyo aṭṭhaṅgiko maggo bhāvetabbo”ti. ",
  "sn45.30:1.19": "Dasamaṃ. ",
  "sn45.30:1.20": "Micchattavaggo tatiyo. ",
  "sn45.30:2.1": "Micchattaṃ akusalaṃ dhammaṃ, ",
  "sn45.30:2.2": "Duve paṭipadāpi ca; ",
  "sn45.30:2.3": "Asappurisena dve kumbho, ",
  "sn45.30:2.4": "Samādhi vedanuttiyenāti. "
}