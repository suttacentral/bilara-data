{
  "sn45.170:0.1": "Saṃyutta Nikāya 45 ",
  "sn45.170:0.2": "13. Esanāvagga ",
  "sn45.170:0.3": "170. Taṇhāsutta ",
  "sn45.170:1.1": "“Tisso imā, bhikkhave, taṇhā. ",
  "sn45.170:1.2": "Katamā tisso? ",
  "sn45.170:1.3": "Kāmataṇhā, bhavataṇhā, vibhavataṇhā—",
  "sn45.170:1.4": "imā kho, bhikkhave, tisso taṇhā. ",
  "sn45.170:1.5": "Imāsaṃ kho, bhikkhave, tissannaṃ taṇhānaṃ abhiññāya pariññāya parikkhayāya pahānāya …pe… ayaṃ ariyo aṭṭhaṅgiko maggo bhāvetabbo. ",
  "sn45.170:1.6": "Katamo ariyo aṭṭhaṅgiko maggo? ",
  "sn45.170:1.7": "Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ …pe… sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn45.170:1.8": "Imāsaṃ kho, bhikkhave, tissannaṃ taṇhānaṃ abhiññāya pariññāya parikkhayāya pahānāya …pe… ayaṃ ariyo aṭṭhaṅgiko maggo bhāvetabbo”ti. ",
  "sn45.170:1.9": "Dasamaṃ. ",
  "sn45.170:2.0": "Tasināsutta ",
  "sn45.170:2.1": "“Tisso imā, bhikkhave, tasinā. ",
  "sn45.170:2.2": "Katamā tisso? ",
  "sn45.170:2.3": "Kāmatasinā, bhavatasinā, vibhavatasinā. ",
  "sn45.170:2.4": "Imāsaṃ kho, bhikkhave, tissannaṃ tasinānaṃ abhiññāya pariññāya parikkhayāya pahānāya …pe…. ",
  "sn45.170:2.5": "rāgavinayapariyosānaṃ dosavinayapariyosānaṃ mohavinayapariyosānaṃ…pe… ",
  "sn45.170:2.6": "amatogadhaṃ amataparāyanaṃ amatapariyosānaṃ…pe… ",
  "sn45.170:2.7": "nibbānaninnaṃ nibbānapoṇaṃ nibbānapabbhāraṃ. ",
  "sn45.170:2.8": "Imāsaṃ kho, bhikkhave, tissannaṃ tasinānaṃ abhiññāya pariññāya parikkhayāya pahānāya …pe…  ayaṃ ariyo aṭṭhaṅgiko maggo bhāvetabbo”ti. ",
  "sn45.170:2.9": "Ekādasamaṃ. ",
  "sn45.170:2.10": "Esanāvaggo sattamo. ",
  "sn45.170:2.11": "Tassuddānaṃ. ",
  "sn45.170:2.12": "Esanā vidhā āsavo, ",
  "sn45.170:2.13": "bhavo ca dukkhatā khilā; ",
  "sn45.170:2.14": "Malaṃ nīgho ca vedanā, ",
  "sn45.170:2.15": "dve taṇhā tasināya cāti. "
}