{
  "sn45.9:0.1": "Saṃyutta Nikāya 45 ",
  "sn45.9:0.2": "1. Avijjāvagga ",
  "sn45.9:0.3": "9. Sūkasutta ",
  "sn45.9:1.1": "Sāvatthinidānaṃ. ",
  "sn45.9:1.2": "“Seyyathāpi, bhikkhave, sālisūkaṃ vā yavasūkaṃ vā micchāpaṇihitaṃ hatthena vā pādena vā akkantaṃ hatthaṃ vā pādaṃ vā bhindissati, lohitaṃ vā uppādessatīti—netaṃ ṭhānaṃ vijjati. ",
  "sn45.9:1.3": "Taṃ kissa hetu? ",
  "sn45.9:1.4": "Micchāpaṇihitattā, bhikkhave, sūkassa. ",
  "sn45.9:1.5": "Evameva kho, bhikkhave, so vata bhikkhu micchāpaṇihitāya diṭṭhiyā micchāpaṇihitāya maggabhāvanāya avijjaṃ bhindissati, vijjaṃ uppādessati, nibbānaṃ sacchikarissatīti—netaṃ ṭhānaṃ vijjati. ",
  "sn45.9:1.6": "Taṃ kissa hetu? ",
  "sn45.9:1.7": "Micchāpaṇihitattā, bhikkhave, diṭṭhiyā. ",
  "sn45.9:2.1": "Seyyathāpi, bhikkhave, sālisūkaṃ vā yavasūkaṃ vā sammāpaṇihitaṃ hatthena vā pādena vā akkantaṃ hatthaṃ vā pādaṃ vā bhindissati, lohitaṃ vā uppādessatīti—ṭhānametaṃ vijjati. ",
  "sn45.9:2.2": "Taṃ kissa hetu? ",
  "sn45.9:2.3": "Sammāpaṇihitattā, bhikkhave, sūkassa. ",
  "sn45.9:2.4": "Evameva kho, bhikkhave, so vata bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindissati, vijjaṃ uppādessati, nibbānaṃ sacchikarissatīti—ṭhānametaṃ vijjati. ",
  "sn45.9:2.5": "Taṃ kissa hetu? ",
  "sn45.9:2.6": "Sammāpaṇihitattā, bhikkhave, diṭṭhiyā. ",
  "sn45.9:3.1": "Kathañca, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikarotīti? ",
  "sn45.9:3.2": "Idha, bhikkhave, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ …pe… sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn45.9:3.3": "Evaṃ kho, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikarotī”ti. ",
  "sn45.9:3.4": "Navamaṃ. "
}