{
  "sn45.154:0.1": "Saṃyutta Nikāya 45 ",
  "sn45.154:0.2": "12. Balakaraṇīyavagga ",
  "sn45.154:0.3": "154. Sūkasutta ",
  "sn45.154:1.1": "“Seyyathāpi, bhikkhave, sālisūkaṃ vā yavasūkaṃ vā sammāpaṇihitaṃ hatthena vā pādena vā akkantaṃ hatthaṃ vā pādaṃ vā bhindissati lohitaṃ vā uppādessatīti—ṭhānametaṃ vijjati. ",
  "sn45.154:1.2": "Taṃ kissa hetu? ",
  "sn45.154:1.3": "Sammāpaṇihitattā, bhikkhave, sūkassa. ",
  "sn45.154:1.4": "Evameva kho, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindissati, vijjaṃ uppādessati, nibbānaṃ sacchikarissatīti—ṭhānametaṃ vijjati. ",
  "sn45.154:1.5": "Taṃ kissa hetu? ",
  "sn45.154:1.6": "Sammāpaṇihitattā, bhikkhave, diṭṭhiyā. ",
  "sn45.154:1.7": "Kathañca, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikaroti? ",
  "sn45.154:1.8": "Idha, bhikkhave, bhikkhu sammādiṭṭhiṃ bhāveti vivekanissitaṃ …pe… sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ … ",
  "sn45.154:1.9": "evaṃ kho, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṃ bhindati, vijjaṃ uppādeti, nibbānaṃ sacchikarotī”ti. ",
  "sn45.154:1.10": "Chaṭṭhaṃ. "
}