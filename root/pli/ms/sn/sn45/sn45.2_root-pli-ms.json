{
  "sn45.2:0.1": "Saṃyutta Nikāya 45 ",
  "sn45.2:0.2": "1. Avijjāvagga ",
  "sn45.2:0.3": "2. Upaḍḍhasutta ",
  "sn45.2:1.1": "Evaṃ me sutaṃ—",
  "sn45.2:1.2": "ekaṃ samayaṃ bhagavā sakyesu viharati nagarakaṃ nāma sakyānaṃ nigamo. ",
  "sn45.2:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "sn45.2:1.4": "“upaḍḍhamidaṃ, bhante, brahmacariyaṃ, yadidaṃ—kalyāṇamittatā kalyāṇasahāyatā kalyāṇasampavaṅkatā”ti. ",
  "sn45.2:2.1": "“Mā hevaṃ, ānanda, mā hevaṃ, ānanda. ",
  "sn45.2:2.2": "Sakalamevidaṃ, ānanda, brahmacariyaṃ, yadidaṃ—kalyāṇamittatā kalyāṇasahāyatā kalyāṇasampavaṅkatā. ",
  "sn45.2:2.3": "Kalyāṇamittassetaṃ, ānanda, bhikkhuno pāṭikaṅkhaṃ kalyāṇasahāyassa kalyāṇasampavaṅkassa—ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissati. ",
  "sn45.2:3.1": "Kathañcānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti? ",
  "sn45.2:3.2": "Idhānanda, bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ; ",
  "sn45.2:3.3": "sammāsaṅkappaṃ bhāveti vivekanissitaṃ …pe… ",
  "sn45.2:3.4": "sammāvācaṃ bhāveti …pe… ",
  "sn45.2:3.5": "sammākammantaṃ bhāveti …pe… ",
  "sn45.2:3.6": "sammāājīvaṃ bhāveti …pe… ",
  "sn45.2:3.7": "sammāvāyāmaṃ bhāveti …pe… ",
  "sn45.2:3.8": "sammāsatiṃ bhāveti …pe… ",
  "sn45.2:3.9": "sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "sn45.2:3.10": "Evaṃ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti. ",
  "sn45.2:4.1": "Tadamināpetaṃ, ānanda, pariyāyena veditabbaṃ yathā sakalamevidaṃ brahmacariyaṃ, yadidaṃ—kalyāṇamittatā kalyāṇasahāyatā kalyāṇasampavaṅkatā. ",
  "sn45.2:4.2": "Mamañhi, ānanda, kalyāṇamittaṃ āgamma jātidhammā sattā jātiyā parimuccanti; jarādhammā sattā jarāya parimuccanti; maraṇadhammā sattā maraṇena parimuccanti; sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. ",
  "sn45.2:4.3": "Iminā kho etaṃ, ānanda, pariyāyena veditabbaṃ yathā sakalamevidaṃ brahmacariyaṃ, yadidaṃ—kalyāṇamittatā kalyāṇasahāyatā kalyāṇasampavaṅkatā”ti. ",
  "sn45.2:4.4": "Dutiyaṃ. "
}