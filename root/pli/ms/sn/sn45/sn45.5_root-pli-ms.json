{
  "sn45.5:0.1": "Saṃyutta Nikāya 45 ",
  "sn45.5:0.2": "1. Avijjāvagga ",
  "sn45.5:0.3": "5. Kimatthiyasutta ",
  "sn45.5:1.1": "Sāvatthinidānaṃ. ",
  "sn45.5:1.2": "Atha kho sambahulā bhikkhū yena bhagavā tenupasaṅkamiṃsu …pe… ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn45.5:2.1": "“Idha no, bhante, aññatitthiyā paribbājakā amhe evaṃ pucchanti: ",
  "sn45.5:2.2": "‘kimatthiyaṃ, āvuso, samaṇe gotame brahmacariyaṃ vussatī’ti? ",
  "sn45.5:2.3": "Evaṃ puṭṭhā mayaṃ, bhante, tesaṃ aññatitthiyānaṃ paribbājakānaṃ evaṃ byākaroma: ",
  "sn45.5:2.4": "‘dukkhassa kho, āvuso, pariññatthaṃ bhagavati brahmacariyaṃ vussatī’ti. ",
  "sn45.5:2.5": "Kacci mayaṃ, bhante, evaṃ puṭṭhā evaṃ byākaramānā vuttavādino ceva bhagavato homa, na ca bhagavantaṃ abhūtena abbhācikkhāma, dhammassa cānudhammaṃ byākaroma, na ca koci sahadhammiko vādānuvādo gārayhaṃ ṭhānaṃ āgacchatī”ti? ",
  "sn45.5:3.1": "“Taggha tumhe, bhikkhave, evaṃ puṭṭhā evaṃ byākaramānā vuttavādino ceva me hotha, na ca maṃ abhūtena abbhācikkhatha, dhammassa cānudhammaṃ byākarotha, na ca koci sahadhammiko vādānuvādo gārayhaṃ ṭhānaṃ āgacchati. ",
  "sn45.5:3.2": "Dukkhassa hi pariññatthaṃ mayi brahmacariyaṃ vussati. ",
  "sn45.5:3.3": "Sace vo, bhikkhave, aññatitthiyā paribbājakā evaṃ puccheyyuṃ: ",
  "sn45.5:3.4": "‘atthi panāvuso, maggo, atthi paṭipadā etassa dukkhassa pariññāyā’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha: ",
  "sn45.5:3.5": "‘atthi kho, āvuso, maggo, atthi paṭipadā etassa dukkhassa pariññāyā’ti. ",
  "sn45.5:4.1": "Katamo ca, bhikkhave, maggo, katamā paṭipadā etassa dukkhassa pariññāyāti? ",
  "sn45.5:4.2": "Ayameva ariyo aṭṭhaṅgiko maggo, seyyathidaṃ—",
  "sn45.5:4.3": "sammādiṭṭhi …pe… sammāsamādhi. ",
  "sn45.5:4.4": "Ayaṃ, bhikkhave, maggo, ayaṃ paṭipadā etassa dukkhassa pariññāyāti. ",
  "sn45.5:4.5": "Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti. ",
  "sn45.5:4.6": "Pañcamaṃ. "
}