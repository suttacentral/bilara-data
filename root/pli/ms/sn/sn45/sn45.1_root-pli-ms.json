{
  "sn45.1:0.1": "Saṃyutta Nikāya 45 ",
  "sn45.1:0.2": "1. Avijjāvagga ",
  "sn45.1:0.3": "1. Avijjāsutta ",
  "sn45.1:1.1": "Evaṃ me sutaṃ—",
  "sn45.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn45.1:1.3": "Tatra kho bhagavā bhikkhū āmantesi: ",
  "sn45.1:1.4": "“bhikkhavo”ti. ",
  "sn45.1:1.5": "“Bhadante”ti te bhikkhū bhagavato paccassosuṃ. ",
  "sn45.1:1.6": "Bhagavā etadavoca: ",
  "sn45.1:2.1": "“Avijjā, bhikkhave, pubbaṅgamā akusalānaṃ dhammānaṃ samāpattiyā, anvadeva ahirikaṃ anottappaṃ. ",
  "sn45.1:2.2": "Avijjāgatassa, bhikkhave, aviddasuno micchādiṭṭhi pahoti; ",
  "sn45.1:2.3": "micchādiṭṭhissa micchāsaṅkappo pahoti; ",
  "sn45.1:2.4": "micchāsaṅkappassa micchāvācā pahoti; ",
  "sn45.1:2.5": "micchāvācassa micchākammanto pahoti; ",
  "sn45.1:2.6": "micchākammantassa micchāājīvo pahoti; ",
  "sn45.1:2.7": "micchāājīvassa micchāvāyāmo pahoti; ",
  "sn45.1:2.8": "micchāvāyāmassa micchāsati pahoti; ",
  "sn45.1:2.9": "micchāsatissa micchāsamādhi pahoti. ",
  "sn45.1:3.1": "Vijjā ca kho, bhikkhave, pubbaṅgamā kusalānaṃ dhammānaṃ samāpattiyā, anvadeva hirottappaṃ. ",
  "sn45.1:3.2": "Vijjāgatassa, bhikkhave, viddasuno sammādiṭṭhi pahoti; ",
  "sn45.1:3.3": "sammādiṭṭhissa sammāsaṅkappo pahoti; ",
  "sn45.1:3.4": "sammāsaṅkappassa sammāvācā pahoti; ",
  "sn45.1:3.5": "sammāvācassa sammākammanto pahoti; ",
  "sn45.1:3.6": "sammākammantassa sammāājīvo pahoti; ",
  "sn45.1:3.7": "sammāājīvassa sammāvāyāmo pahoti; ",
  "sn45.1:3.8": "sammāvāyāmassa sammāsati pahoti; ",
  "sn45.1:3.9": "sammāsatissa sammāsamādhi pahotī”ti. ",
  "sn45.1:3.10": "Paṭhamaṃ. "
}