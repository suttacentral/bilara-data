{
  "sn22.53:0.1": "Saṃyutta Nikāya 22 ",
  "sn22.53:0.2": "6. Upayavagga ",
  "sn22.53:0.3": "53. Upayasutta ",
  "sn22.53:1.1": "Sāvatthinidānaṃ. ",
  "sn22.53:1.2": "“Upayo, bhikkhave, avimutto, anupayo vimutto. ",
  "sn22.53:1.3": "Rūpupayaṃ vā, bhikkhave, viññāṇaṃ tiṭṭhamānaṃ tiṭṭheyya, rūpārammaṇaṃ rūpappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. ",
  "sn22.53:1.4": "Vedanupayaṃ vā …pe… ",
  "sn22.53:1.5": "saññupayaṃ vā …pe… ",
  "sn22.53:1.6": "saṅkhārupayaṃ vā, bhikkhave, viññāṇaṃ tiṭṭhamānaṃ tiṭṭheyya, saṅkhārārammaṇaṃ saṅkhārappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. ",
  "sn22.53:2.1": "Yo, bhikkhave, evaṃ vadeyya: ",
  "sn22.53:2.2": "‘ahamaññatra rūpā aññatra vedanāya aññatra saññāya aññatra saṅkhārehi viññāṇassa āgatiṃ vā gatiṃ vā cutiṃ vā upapattiṃ vā vuddhiṃ vā virūḷhiṃ vā vepullaṃ vā paññāpessāmī’ti, netaṃ ṭhānaṃ vijjati. ",
  "sn22.53:3.1": "Rūpadhātuyā ce, bhikkhave, bhikkhuno rāgo pahīno hoti. ",
  "sn22.53:3.2": "Rāgassa pahānā vocchijjatārammaṇaṃ patiṭṭhā viññāṇassa na hoti. ",
  "sn22.53:3.3": "Vedanādhātuyā ce, bhikkhave … ",
  "sn22.53:3.4": "saññādhātuyā ce, bhikkhave … ",
  "sn22.53:3.5": "saṅkhāradhātuyā ce, bhikkhave … ",
  "sn22.53:3.6": "viññāṇadhātuyā ce, bhikkhave, bhikkhuno rāgo pahīno hoti. ",
  "sn22.53:3.7": "Rāgassa pahānā vocchijjatārammaṇaṃ patiṭṭhā viññāṇassa na hoti. ",
  "sn22.53:3.8": "Tadappatiṭṭhitaṃ viññāṇaṃ avirūḷhaṃ anabhisaṅkhacca vimuttaṃ. ",
  "sn22.53:3.9": "Vimuttattā ṭhitaṃ. Ṭhitattā santusitaṃ. Santusitattā na paritassati. Aparitassaṃ paccattaññeva parinibbāyati. ",
  "sn22.53:3.10": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn22.53:3.11": "Paṭhamaṃ. "
}