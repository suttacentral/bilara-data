{
  "sn22.7:0.1": "Saṃyutta Nikāya 22 ",
  "sn22.7:0.2": "1. Nakulapituvagga ",
  "sn22.7:0.3": "7. Upādāparitassanāsutta ",
  "sn22.7:1.1": "Sāvatthinidānaṃ. ",
  "sn22.7:1.2": "“Upādāparitassanañca vo, bhikkhave, desessāmi anupādāaparitassanañca. ",
  "sn22.7:1.3": "Taṃ suṇātha, sādhukaṃ manasi karotha, bhāsissāmī”ti. ",
  "sn22.7:1.4": "“Evaṃ, bhante”ti, kho te bhikkhū bhagavato paccassosuṃ. ",
  "sn22.7:1.5": "Bhagavā etadavoca: ",
  "sn22.7:2.1": "“Kathañca, bhikkhave, upādāparitassanā hoti? ",
  "sn22.7:2.2": "Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto ",
  "sn22.7:2.3": "rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. ",
  "sn22.7:2.4": "Tassa taṃ rūpaṃ vipariṇamati aññathā hoti. ",
  "sn22.7:2.5": "Tassa rūpavipariṇāmaññathābhāvā rūpavipariṇāmānuparivatti viññāṇaṃ hoti. ",
  "sn22.7:2.6": "Tassa rūpavipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:2.7": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:3.1": "Vedanaṃ attato samanupassati, vedanāvantaṃ vā attānaṃ; attani vā vedanaṃ, vedanāya vā attānaṃ. ",
  "sn22.7:3.2": "Tassa sā vedanā vipariṇamati aññathā hoti. ",
  "sn22.7:3.3": "Tassa vedanāvipariṇāmaññathābhāvā vedanāvipariṇāmānuparivatti viññāṇaṃ hoti. ",
  "sn22.7:3.4": "Tassa vedanāvipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:3.5": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:4.1": "Saññaṃ attato samanupassati …pe… ",
  "sn22.7:4.2": "saṅkhāre attato samanupassati, saṅkhāravantaṃ vā attānaṃ; attani vā saṅkhāre, saṅkhāresu vā attānaṃ. ",
  "sn22.7:4.3": "Tassa te saṅkhārā vipariṇamanti aññathā honti. ",
  "sn22.7:4.4": "Tassa saṅkhāravipariṇāmaññathābhāvā saṅkhāravipariṇāmānuparivatti viññāṇaṃ hoti. ",
  "sn22.7:4.5": "Tassa saṅkhāravipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:4.6": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:5.1": "Viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. ",
  "sn22.7:5.2": "Tassa taṃ viññāṇaṃ vipariṇamati aññathā hoti. ",
  "sn22.7:5.3": "Tassa viññāṇavipariṇāmaññathābhāvā viññāṇavipariṇāmānuparivatti viññāṇaṃ hoti. ",
  "sn22.7:5.4": "Tassa viññāṇavipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:5.5": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:5.6": "Evaṃ kho, bhikkhave, upādāparitassanā hoti. ",
  "sn22.7:6.1": "Kathañca, bhikkhave, anupādāaparitassanā hoti? ",
  "sn22.7:6.2": "Idha, bhikkhave, sutavā ariyasāvako ariyānaṃ dassāvī ariyadhammassa kovido ariyadhamme suvinīto, sappurisānaṃ dassāvī sappurisadhammassa kovido sappurisadhamme suvinīto ",
  "sn22.7:6.3": "na rūpaṃ attato samanupassati, na rūpavantaṃ vā attānaṃ; na attani vā rūpaṃ, na rūpasmiṃ vā attānaṃ. ",
  "sn22.7:6.4": "Tassa taṃ rūpaṃ vipariṇamati aññathā hoti. ",
  "sn22.7:6.5": "Tassa rūpavipariṇāmaññathābhāvā na rūpavipariṇāmānuparivatti viññāṇaṃ hoti. ",
  "sn22.7:6.6": "Tassa na rūpavipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:6.7": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:7.1": "Na vedanaṃ attato samanupassati, na vedanāvantaṃ vā attānaṃ; na attani vā vedanaṃ, na vedanāya vā attānaṃ. ",
  "sn22.7:7.2": "Tassa sā vedanā vipariṇamati aññathā hoti. ",
  "sn22.7:7.3": "Tassa vedanāvipariṇāmaññathābhāvā na vedanāvipariṇāmānuparivatti viññāṇaṃ hoti. ",
  "sn22.7:7.4": "Tassa na vedanāvipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:7.5": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:8.1": "Na saññaṃ …pe… na saṅkhāre attato samanupassati, ",
  "sn22.7:8.2": "na attani vā saṅkhāre, na saṅkhāresu vā attānaṃ. ",
  "sn22.7:8.3": "na saṅkhāravantaṃ vā attānaṃ; ",
  "sn22.7:8.4": "Tassa te saṅkhārā vipariṇamanti aññathā honti. ",
  "sn22.7:8.5": "Tassa saṅkhāravipariṇāmaññathābhāvā na saṅkhāravipariṇāmānuparivatti viññāṇaṃ hoti. ",
  "sn22.7:8.6": "Tassa na saṅkhāravipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:8.7": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:9.1": "Na viññāṇaṃ attato samanupassati, na viññāṇavantaṃ vā attānaṃ …pe… ",
  "sn22.7:9.2": "tassa taṃ viññāṇaṃ vipariṇamati aññathā hoti. ",
  "sn22.7:9.3": "Tassa viññāṇavipariṇāmaññathābhāvā na viññāṇavipariṇāmānuparivatti viññāṇaṃ hoti. ",
  "sn22.7:9.4": "Tassa na viññāṇavipariṇāmānuparivattijā paritassanā dhammasamuppādā cittaṃ pariyādāya tiṭṭhanti. ",
  "sn22.7:9.5": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:9.6": "Evaṃ kho, bhikkhave, anupādā aparitassanaṃ hotī”ti. ",
  "sn22.7:9.7": "Sattamaṃ. "
}