{
  "sn22.102:0.1": "Saṃyutta Nikāya 22 ",
  "sn22.102:0.2": "10. Pupphavagga ",
  "sn22.102:0.3": "102. Aniccasaññāsutta ",
  "sn22.102:1.1": "Sāvatthinidānaṃ. ",
  "sn22.102:1.2": "“Aniccasaññā, bhikkhave, bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. ",
  "sn22.102:2.1": "Seyyathāpi, bhikkhave, saradasamaye kassako mahānaṅgalena kasanto sabbāni mūlasantānakāni sampadālento kasati; ",
  "sn22.102:2.2": "evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. ",
  "sn22.102:3.1": "Seyyathāpi, bhikkhave, pabbajalāyako pabbajaṃ lāyitvā agge gahetvā odhunāti niddhunāti nicchoṭeti; ",
  "sn22.102:3.2": "evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati …pe… sabbaṃ asmimānaṃ samūhanati. ",
  "sn22.102:4.1": "Seyyathāpi, bhikkhave, ambapiṇḍiyā vaṇṭacchinnāya yāni tattha ambāni vaṇṭapaṭibandhāni sabbāni tāni tadanvayāni bhavanti; ",
  "sn22.102:4.2": "evameva kho, bhikkhave, aniccasaññā bhāvitā …pe… sabbaṃ asmimānaṃ samūhanati. ",
  "sn22.102:5.1": "Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṃ tāsaṃ aggamakkhāyati; ",
  "sn22.102:5.2": "evameva kho, bhikkhave, aniccasaññā bhāvitā …pe… sabbaṃ asmimānaṃ samūhanati. ",
  "sn22.102:6.1": "Seyyathāpi, bhikkhave, ye keci mūlagandhā kāḷānusārigandho tesaṃ aggamakkhāyati; ",
  "sn22.102:6.2": "evameva kho, bhikkhave, aniccasaññā …pe… sabbaṃ asmimānaṃ samūhanati. ",
  "sn22.102:7.1": "Seyyathāpi, bhikkhave, ye keci sāragandhā, lohitacandanaṃ tesaṃ aggamakkhāyati; ",
  "sn22.102:7.2": "evameva kho, bhikkhave, aniccasaññā …pe… sabbaṃ asmimānaṃ samūhanati. ",
  "sn22.102:8.1": "Seyyathāpi, bhikkhave, ye keci pupphagandhā, vassikaṃ tesaṃ aggamakkhāyati; ",
  "sn22.102:8.2": "evameva kho, bhikkhave, aniccasaññā …pe… sabbaṃ asmimānaṃ samūhanati. ",
  "sn22.102:9.1": "Seyyathāpi, bhikkhave, ye keci kuṭṭarājāno, sabbete rañño cakkavattissa anuyantā bhavanti, rājā tesaṃ cakkavatti aggamakkhāyati; ",
  "sn22.102:9.2": "evameva kho, bhikkhave, aniccasaññā …pe… sabbaṃ asmimānaṃ samūhanati. ",
  "sn22.102:10.1": "Seyyathāpi, bhikkhave, yā kāci tārakarūpānaṃ pabhā, sabbā tā candimappabhāya kalaṃ nāgghanti soḷasiṃ, candappabhā tāsaṃ aggamakkhāyati; ",
  "sn22.102:10.2": "evameva kho, bhikkhave, aniccasaññā …pe… sabbaṃ asmimānaṃ samūhanati. ",
  "sn22.102:11.1": "Seyyathāpi, bhikkhave, saradasamaye viddhe vigatavalāhake deve ādicco nataṃ abbhussakkamāno, sabbaṃ ākāsagataṃ tamagataṃ abhivihacca bhāsate ca tapate ca virocate ca; ",
  "sn22.102:11.2": "evameva kho, bhikkhave, aniccasaññā bhāvitā bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanati. ",
  "sn22.102:12.1": "Kathaṃ bhāvitā ca, bhikkhave, aniccasaññā kathaṃ bahulīkatā sabbaṃ kāmarāgaṃ pariyādiyati …pe… sabbaṃ asmimānaṃ samūhanati? ",
  "sn22.102:12.2": "‘Iti rūpaṃ, iti rūpassa samudayo, iti rūpassa atthaṅgamo; ",
  "sn22.102:12.3": "iti vedanā … ",
  "sn22.102:12.4": "iti saññā … ",
  "sn22.102:12.5": "iti saṅkhārā … ",
  "sn22.102:12.6": "iti viññāṇaṃ, iti viññāṇassa samudayo, iti viññāṇassa atthaṅgamo’ti—",
  "sn22.102:12.7": "evaṃ bhāvitā kho, bhikkhave, aniccasaññā evaṃ bahulīkatā sabbaṃ kāmarāgaṃ pariyādiyati, sabbaṃ rūparāgaṃ pariyādiyati, sabbaṃ bhavarāgaṃ pariyādiyati, sabbaṃ avijjaṃ pariyādiyati, sabbaṃ asmimānaṃ samūhanatī”ti. ",
  "sn22.102:12.8": "Dasamaṃ. ",
  "sn22.102:12.9": "Pupphavaggo pañcamo. ",
  "sn22.102:13.1": "Nadī pupphañca pheṇañca, ",
  "sn22.102:13.2": "gomayañca nakhāsikhaṃ; ",
  "sn22.102:13.3": "Suddhikaṃ dve ca gaddulā, ",
  "sn22.102:13.4": "vāsījaṭaṃ aniccatāti. ",
  "sn22.102:13.5": "Majjhimapaṇṇāsako samatto. ",
  "sn22.102:14.1": "Upayo arahanto ca, ",
  "sn22.102:14.2": "khajjanī therasavhayaṃ; ",
  "sn22.102:14.3": "Pupphavaggena paṇṇāsa, ",
  "sn22.102:14.4": "dutiyo tena vuccatīti. "
}