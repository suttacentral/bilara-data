{
  "sn22.66:0.1": "Saṃyutta Nikāya 22 ",
  "sn22.66:0.2": "7. Arahantavagga ",
  "sn22.66:0.3": "66. Aniccasutta ",
  "sn22.66:1.1": "Sāvatthinidānaṃ. ",
  "sn22.66:1.2": "Atha kho aññataro bhikkhu …pe… ekamantaṃ nisinno kho so bhikkhu bhagavantaṃ etadavoca: ",
  "sn22.66:1.3": "“sādhu me, bhante, bhagavā saṅkhittena dhammaṃ desetu …pe… ātāpī pahitatto vihareyyan”ti. ",
  "sn22.66:1.4": "“Yaṃ kho, bhikkhu, aniccaṃ; tatra te chando pahātabbo”ti. ",
  "sn22.66:1.5": "“Aññātaṃ, bhagavā, aññātaṃ, sugatā”ti. ",
  "sn22.66:2.1": "“Yathā kathaṃ pana tvaṃ, bhikkhu, mayā saṅkhittena bhāsitassa vitthārena atthaṃ ājānāsī”ti? ",
  "sn22.66:2.2": "“Rūpaṃ kho, bhante, aniccaṃ; tatra me chando pahātabbo. ",
  "sn22.66:2.3": "Vedanā … ",
  "sn22.66:2.4": "saññā … ",
  "sn22.66:2.5": "saṅkhārā … ",
  "sn22.66:2.6": "viññāṇaṃ aniccaṃ; tatra me chando pahātabbo. ",
  "sn22.66:2.7": "Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti. ",
  "sn22.66:3.1": "“Sādhu sādhu, bhikkhu. ",
  "sn22.66:3.2": "Sādhu kho tvaṃ, bhikkhu, mayā saṅkhittena bhāsitassa vitthārena atthaṃ ājānāsi. ",
  "sn22.66:3.3": "Rūpaṃ kho, bhikkhu, aniccaṃ; tatra te chando pahātabbo. ",
  "sn22.66:3.4": "Vedanā aniccā … ",
  "sn22.66:3.5": "saññā … ",
  "sn22.66:3.6": "saṅkhārā … ",
  "sn22.66:3.7": "viññāṇaṃ aniccaṃ; tatra kho te chando pahātabbo. ",
  "sn22.66:3.8": "Imassa kho, bhikkhu, mayā saṅkhittena bhāsitassa evaṃ vitthārena attho daṭṭhabbo”ti …pe… ",
  "sn22.66:3.9": "aññataro ca pana so bhikkhu arahataṃ ahosīti. ",
  "sn22.66:3.10": "Catutthaṃ. "
}