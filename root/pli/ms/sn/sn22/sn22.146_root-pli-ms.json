{
  "sn22.146:0.1": "Saṃyutta Nikāya 22 ",
  "sn22.146:0.2": "14. Kukkuḷavagga ",
  "sn22.146:0.3": "146. Nibbidābahulasutta ",
  "sn22.146:1.1": "Sāvatthinidānaṃ. ",
  "sn22.146:1.2": "“Saddhāpabbajitassa, bhikkhave, kulaputtassa ayamanudhammo hoti—",
  "sn22.146:1.3": "yaṃ rūpe nibbidābahulo vihareyya. Vedanāya …pe… saññāya … saṅkhāresu … viññāṇe nibbidābahulo vihareyya. ",
  "sn22.146:1.4": "Yo rūpe nibbidābahulo viharanto, vedanāya … saññāya … saṅkhāresu … viññāṇe nibbidābahulo viharanto rūpaṃ parijānāti, vedanaṃ … saññaṃ … saṅkhāre … viññāṇaṃ parijānāti; ",
  "sn22.146:1.5": "so rūpaṃ parijānaṃ vedanaṃ parijānaṃ saññaṃ parijānaṃ saṅkhāre parijānaṃ viññāṇaṃ parijānaṃ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāya maraṇena sokehi paridevehi dukkhehi domanassehi upāyāsehi; ‘parimuccati dukkhasmā’ti vadāmī”ti. ",
  "sn22.146:1.6": "Ekādasamaṃ. "
}