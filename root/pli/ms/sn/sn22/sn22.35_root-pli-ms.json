{
  "sn22.35:0.1": "Saṃyutta Nikāya 22 ",
  "sn22.35:0.2": "4. Natumhākavagga ",
  "sn22.35:0.3": "35. Aññatarabhikkhusutta ",
  "sn22.35:1.1": "Sāvatthinidānaṃ. ",
  "sn22.35:1.2": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: ",
  "sn22.35:1.3": "“sādhu me, bhante, bhagavā saṃkhittena dhammaṃ desetu; ",
  "sn22.35:1.4": "yamahaṃ bhagavato dhammaṃ sutvā eko vūpakaṭṭho, appamatto ātāpī pahitatto vihareyyan”ti. ",
  "sn22.35:1.5": "“Yaṃ kho, bhikkhu, anuseti, tena saṅkhaṃ gacchati; ",
  "sn22.35:1.6": "yaṃ nānuseti, na tena saṅkhaṃ gacchatī”ti. ",
  "sn22.35:1.7": "“Aññātaṃ, bhagavā, aññātaṃ, sugatā”ti. ",
  "sn22.35:2.1": "“Yathā kathaṃ pana tvaṃ, bhikkhu, mayā saṅkhittena bhāsitassa vitthārena atthaṃ ājānāsī”ti? ",
  "sn22.35:2.2": "“Rūpañce, bhante, anuseti tena saṅkhaṃ gacchati. ",
  "sn22.35:2.3": "Vedanañce anuseti tena saṅkhaṃ gacchati. ",
  "sn22.35:2.4": "Saññañce anuseti tena saṅkhaṃ gacchati. ",
  "sn22.35:2.5": "Saṅkhāre ce anuseti tena saṅkhaṃ gacchati. ",
  "sn22.35:2.6": "Viññāṇañce anuseti tena saṅkhaṃ gacchati. ",
  "sn22.35:2.7": "Rūpañce, bhante, nānuseti na tena saṅkhaṃ gacchati. ",
  "sn22.35:2.8": "Vedanañce … ",
  "sn22.35:2.9": "saññañce … ",
  "sn22.35:2.10": "saṅkhāre ce … ",
  "sn22.35:2.11": "viññāṇañce nānuseti na tena saṅkhaṃ gacchati. ",
  "sn22.35:2.12": "Imassa khvāhaṃ, bhante, bhagavatā saṅkhittena bhāsitassa evaṃ vitthārena atthaṃ ājānāmī”ti. ",
  "sn22.35:3.1": "“Sādhu sādhu, bhikkhu. ",
  "sn22.35:3.2": "Sādhu kho tvaṃ, bhikkhu, mayā saṅkhittena bhāsitassa vitthārena atthaṃ ājānāsi. ",
  "sn22.35:3.3": "Rūpañce, bhikkhu, anuseti tena saṅkhaṃ gacchati. ",
  "sn22.35:3.4": "Vedanañce … ",
  "sn22.35:3.5": "saññañce … ",
  "sn22.35:3.6": "saṅkhāre ce … ",
  "sn22.35:3.7": "viññāṇañce anuseti tena saṅkhaṃ gacchati. ",
  "sn22.35:3.8": "Rūpañce, bhikkhu, nānuseti na tena saṅkhaṃ gacchati. ",
  "sn22.35:3.9": "Vedanañce … ",
  "sn22.35:3.10": "saññañce … ",
  "sn22.35:3.11": "saṅkhāre ce … ",
  "sn22.35:3.12": "viññāṇañce nānuseti na tena saṅkhaṃ gacchati. ",
  "sn22.35:3.13": "Imassa kho, bhikkhu, mayā saṅkhittena, bhāsitassa evaṃ vitthārena attho daṭṭhabbo”ti. ",
  "sn22.35:4.1": "Atha kho so bhikkhu bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. ",
  "sn22.35:5.1": "Atha kho so bhikkhu eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "sn22.35:5.2": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "sn22.35:5.3": "Aññataro ca pana so bhikkhu arahataṃ ahosīti. ",
  "sn22.35:5.4": "Tatiyaṃ. "
}