{
  "sn22.123:0.1": "Saṃyutta Nikāya 22 ",
  "sn22.123:0.2": "12. Dhammakathikavagga ",
  "sn22.123:0.3": "123. Sutavantasutta ",
  "sn22.123:1.1": "Ekaṃ samayaṃ āyasmā ca sāriputto āyasmā ca mahākoṭṭhiko bārāṇasiyaṃ viharanti isipatane migadāye. ",
  "sn22.123:1.2": "Atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami; upasaṅkamitvā …pe… etadavoca: ",
  "sn22.123:2.1": "“Sutavatāvuso sāriputta, bhikkhunā katame dhammā yoniso manasi kātabbā”ti? ",
  "sn22.123:2.2": "“Sutavatāvuso koṭṭhika, bhikkhunā pañcupādānakkhandhā aniccato …pe… anattato yoniso manasi kātabbā. ",
  "sn22.123:2.3": "Katame pañca? ",
  "sn22.123:2.4": "Seyyathidaṃ—rūpupādānakkhandho …pe… viññāṇupādānakkhandho. ",
  "sn22.123:2.5": "Sutavatāvuso koṭṭhika, bhikkhunā ime pañcupādānakkhandhā aniccato …pe… anattato yoniso manasi kātabbā. ",
  "sn22.123:2.6": "Ṭhānaṃ kho panetaṃ, āvuso, vijjati—yaṃ sutavā bhikkhu ime pañcupādānakkhandhe aniccato …pe… anattato yoniso manasi karonto sotāpattiphalaṃ sacchikareyyā”ti. ",
  "sn22.123:3.1": "“Sotāpannena panāvuso sāriputta, bhikkhunā katame dhammā yoniso manasi kātabbā”ti? ",
  "sn22.123:3.2": "“Sotāpannenapi kho āvuso koṭṭhika, bhikkhunā ime pañcupādānakkhandhā aniccato …pe… anattato yoniso manasi kātabbā. ",
  "sn22.123:3.3": "Ṭhānaṃ kho panetaṃ, āvuso, vijjati—yaṃ sotāpanno bhikkhu ime pañcupādānakkhandhe aniccato …pe… anattato yoniso manasi karonto sakadāgāmiphalaṃ …pe… ",
  "sn22.123:3.4": "anāgāmiphalaṃ …pe… ",
  "sn22.123:3.5": "arahattaphalaṃ sacchikareyyā”ti. ",
  "sn22.123:4.1": "“Arahatā panāvuso sāriputta, katame dhammā yoniso manasi kātabbā”ti? ",
  "sn22.123:4.2": "“Arahatāpi khvāvuso koṭṭhika, ime pañcupādānakkhandhā aniccato dukkhato rogato gaṇḍato sallato aghato ābādhato parato palokato suññato anattato yoniso manasi kātabbā. ",
  "sn22.123:4.3": "Natthi, khvāvuso, arahato uttari karaṇīyaṃ, katassa vā paticayo; ",
  "sn22.123:4.4": "api ca kho ime dhammā bhāvitā bahulīkatā diṭṭhadhammasukhavihārāya ceva saṃvattanti satisampajaññāya cā”ti. ",
  "sn22.123:4.5": "Ekādasamaṃ. "
}