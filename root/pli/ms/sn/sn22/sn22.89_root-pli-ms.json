{
  "sn22.89:0.1": "Saṃyutta Nikāya 22 ",
  "sn22.89:0.2": "9. Theravagga ",
  "sn22.89:0.3": "89. Khemakasutta ",
  "sn22.89:1.1": "Ekaṃ samayaṃ sambahulā therā bhikkhū kosambiyaṃ viharanti ghositārāme. ",
  "sn22.89:1.2": "Tena kho pana samayena āyasmā khemako badarikārāme viharati ābādhiko dukkhito bāḷhagilāno. ",
  "sn22.89:1.3": "Atha kho therā bhikkhū sāyanhasamayaṃ paṭisallānā vuṭṭhitā āyasmantaṃ dāsakaṃ āmantesuṃ: ",
  "sn22.89:1.4": "“ehi tvaṃ, āvuso dāsaka, yena khemako bhikkhu tenupasaṅkama; upasaṅkamitvā khemakaṃ bhikkhuṃ evaṃ vadehi: ",
  "sn22.89:1.5": "‘therā taṃ, āvuso khemaka, evamāhaṃsu—",
  "sn22.89:1.6": "kacci te, āvuso, khamanīyaṃ, kacci yāpanīyaṃ, kacci dukkhā vedanā paṭikkamanti no abhikkamanti, paṭikkamosānaṃ paññāyati no abhikkamo’”ti? ",
  "sn22.89:1.7": "“Evamāvuso”ti kho āyasmā dāsako therānaṃ bhikkhūnaṃ paṭissutvā yenāyasmā khemako tenupasaṅkami; upasaṅkamitvā āyasmantaṃ khemakaṃ etadavoca: ",
  "sn22.89:1.8": "“therā taṃ, āvuso khemaka, evamāhaṃsu: ",
  "sn22.89:1.9": "‘kacci te, āvuso, khamanīyaṃ …pe… no abhikkamo’”ti? ",
  "sn22.89:1.10": "“Na me, āvuso, khamanīyaṃ na yāpanīyaṃ …pe… abhikkamosānaṃ paññāyati no paṭikkamo”ti. ",
  "sn22.89:2.1": "Atha kho āyasmā dāsako yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn22.89:2.2": "“khemako, āvuso, bhikkhu evamāha: ",
  "sn22.89:2.3": "‘na me, āvuso, khamanīyaṃ …pe… abhikkamosānaṃ paññāyati no paṭikkamo’”ti. ",
  "sn22.89:2.4": "“Ehi tvaṃ, āvuso dāsaka, yena khemako bhikkhu tenupasaṅkama; upasaṅkamitvā khemakaṃ bhikkhuṃ evaṃ vadehi: ",
  "sn22.89:2.5": "‘therā taṃ, āvuso khemaka, evamāhaṃsu—",
  "sn22.89:2.6": "pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:2.7": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn22.89:2.8": "Imesu āyasmā khemako pañcasu upādānakkhandhesu kiñci attaṃ vā attaniyaṃ vā samanupassatī’”ti? ",
  "sn22.89:3.1": "“Evamāvuso”ti kho āyasmā dāsako therānaṃ bhikkhūnaṃ paṭissutvā yenāyasmā khemako tenupasaṅkami; upasaṅkamitvā …pe… ",
  "sn22.89:3.2": "therā taṃ, āvuso khemaka, evamāhaṃsu: ",
  "sn22.89:3.3": "“pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:3.4": "rūpupādānakkhandho …pe… viññāṇupādānakkhandho. ",
  "sn22.89:3.5": "Imesu āyasmā khemako pañcasu upādānakkhandhesu kiñci attaṃ vā attaniyaṃ vā samanupassatī”ti? ",
  "sn22.89:3.6": "“Pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:3.7": "rūpupādānakkhandho …pe… viññāṇupādānakkhandho. ",
  "sn22.89:3.8": "Imesu khvāhaṃ, āvuso, pañcasu upādānakkhandhesu na kiñci attaṃ vā attaniyaṃ vā samanupassāmī”ti. ",
  "sn22.89:4.1": "Atha kho āyasmā dāsako yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn22.89:4.2": "“khemako, āvuso, bhikkhu evamāha: ",
  "sn22.89:4.3": "‘pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:4.4": "rūpupādānakkhandho …pe… viññāṇupādānakkhandho. ",
  "sn22.89:4.5": "Imesu khvāhaṃ, āvuso, pañcasu upādānakkhandhesu na kiñci attaṃ vā attaniyaṃ vā samanupassāmī’”ti. ",
  "sn22.89:4.6": "“Ehi tvaṃ, āvuso dāsaka, yena khemako bhikkhu tenupasaṅkama; upasaṅkamitvā khemakaṃ bhikkhuṃ evaṃ vadehi: ",
  "sn22.89:4.7": "‘therā taṃ, āvuso khemaka, evamāhaṃsu—",
  "sn22.89:4.8": "pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:4.9": "rūpupādānakkhandho …pe… viññāṇupādānakkhandho. ",
  "sn22.89:4.10": "No ce kirāyasmā khemako imesu pañcasu upādānakkhandhesu kiñci attaṃ vā attaniyaṃ vā samanupassati. ",
  "sn22.89:4.11": "Tenahāyasmā khemako arahaṃ khīṇāsavo’”ti. ",
  "sn22.89:5.1": "“Evamāvuso”ti kho āyasmā dāsako therānaṃ bhikkhūnaṃ paṭissutvā yenāyasmā khemako …pe… ",
  "sn22.89:5.2": "therā taṃ, āvuso khemaka, evamāhaṃsu: ",
  "sn22.89:5.3": "“pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:5.4": "rūpupādānakkhandho …pe… viññāṇupādānakkhandho; ",
  "sn22.89:5.5": "no ce kirāyasmā khemako imesu pañcasu upādānakkhandhesu kiñci attaṃ vā attaniyaṃ vā samanupassati, tenahāyasmā khemako arahaṃ khīṇāsavo”ti. ",
  "sn22.89:5.6": "“Pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:5.7": "rūpupādānakkhandho …pe… viññāṇupādānakkhandho. ",
  "sn22.89:5.8": "Imesu khvāhaṃ, āvuso, pañcasu upādānakkhandhesu na kiñci attaṃ vā attaniyaṃ vā samanupassāmi, na camhi arahaṃ khīṇāsavo; ",
  "sn22.89:5.9": "api ca me, āvuso, pañcasu upādānakkhandhesu ‘asmī’ti adhigataṃ, ‘ayamahamasmī’ti na ca samanupassāmī”ti. ",
  "sn22.89:6.1": "Atha kho āyasmā dāsako yena therā bhikkhū …pe… ",
  "sn22.89:6.2": "there bhikkhū etadavoca: ",
  "sn22.89:6.3": "“khemako, āvuso, bhikkhu evamāha—",
  "sn22.89:6.4": "pañcime, āvuso, upādānakkhandhā vuttā bhagavatā, seyyathidaṃ—",
  "sn22.89:6.5": "rūpupādānakkhandho …pe… viññāṇupādānakkhandho. ",
  "sn22.89:6.6": "Imesu khvāhaṃ, āvuso, pañcasu upādānakkhandhesu na kiñci attaṃ vā attaniyaṃ vā samanupassāmi, na camhi arahaṃ khīṇāsavo; ",
  "sn22.89:6.7": "api ca me, āvuso, pañcasu upādānakkhandhesu ‘asmī’ti adhigataṃ, ‘ayamahamasmī’ti na ca samanupassāmī”ti. ",
  "sn22.89:7.1": "“Ehi tvaṃ, āvuso dāsaka, yena khemako bhikkhu tenupasaṅkama; upasaṅkamitvā khemakaṃ bhikkhuṃ evaṃ vadehi: ",
  "sn22.89:7.2": "‘therā taṃ, āvuso khemaka, evamāhaṃsu—",
  "sn22.89:7.3": "yametaṃ, āvuso khemaka, asmīti vadesi, kimetaṃ asmīti vadesi? ",
  "sn22.89:7.4": "Rūpaṃ asmīti vadesi, aññatra rūpā asmīti vadesi, ",
  "sn22.89:7.5": "vedanaṃ … ",
  "sn22.89:7.6": "saññaṃ … ",
  "sn22.89:7.7": "saṅkhāre … ",
  "sn22.89:7.8": "viññāṇaṃ asmīti vadesi, aññatra viññāṇā asmīti vadesi. ",
  "sn22.89:7.9": "Yametaṃ, āvuso khemaka, asmīti vadesi. Kimetaṃ asmīti vadesī’”ti? ",
  "sn22.89:8.1": "“Evamāvuso”ti kho āyasmā dāsako therānaṃ bhikkhūnaṃ paṭissutvā yenāyasmā khemako tenupasaṅkami; upasaṅkamitvā āyasmantaṃ khemakaṃ etadavoca—",
  "sn22.89:8.2": "therā taṃ, āvuso khemaka, evamāhaṃsu: ",
  "sn22.89:8.3": "“yametaṃ, āvuso khemaka, ‘asmī’ti vadesi, kimetaṃ ‘asmī’ti vadesi? ",
  "sn22.89:8.4": "Rūpaṃ ‘asmī’ti vadesi aññatra rūpā ‘asmī’ti vadesi? ",
  "sn22.89:8.5": "Vedanaṃ … ",
  "sn22.89:8.6": "saññaṃ … ",
  "sn22.89:8.7": "saṅkhāre … ",
  "sn22.89:8.8": "viññāṇaṃ ‘asmī’ti vadesi aññatra viññāṇā ‘asmī’ti vadesi? ",
  "sn22.89:8.9": "Yametaṃ, āvuso khemaka, ‘asmī’ti vadesi, kimetaṃ ‘asmī’ti vadesī”ti? ",
  "sn22.89:8.10": "“Alaṃ, āvuso dāsaka, kiṃ imāya sandhāvanikāya. ",
  "sn22.89:8.11": "Āharāvuso, daṇḍaṃ; ",
  "sn22.89:8.12": "ahameva yena therā bhikkhū tenupasaṅkamissāmī”ti. ",
  "sn22.89:9.1": "Atha kho āyasmā khemako daṇḍamolubbha yena therā bhikkhū tenupasaṅkami; upasaṅkamitvā therehi bhikkhūhi saddhiṃ sammodi. ",
  "sn22.89:9.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho āyasmantaṃ khemakaṃ therā bhikkhū etadavocuṃ: ",
  "sn22.89:9.3": "“yametaṃ, āvuso khemaka, ‘asmī’ti vadesi, kimetaṃ ‘asmī’ti vadesi? ",
  "sn22.89:9.4": "Rūpaṃ ‘asmī’ti vadesi, aññatra rūpā ‘asmī’ti vadesi? ",
  "sn22.89:9.5": "Vedanaṃ … ",
  "sn22.89:9.6": "saññaṃ … ",
  "sn22.89:9.7": "saṅkhāre … ",
  "sn22.89:9.8": "viññāṇaṃ ‘asmī’ti vadesi, aññatra viññāṇā ‘asmī’ti vadesi? ",
  "sn22.89:9.9": "Yametaṃ, āvuso khemaka, ‘asmī’ti vadesi, kimetaṃ ‘asmī’ti vadesī”ti? ",
  "sn22.89:9.10": "“Na khvāhaṃ, āvuso, rūpaṃ ‘asmī’ti vadāmi; napi aññatra rūpā ‘asmī’ti vadāmi. ",
  "sn22.89:9.11": "Na vedanaṃ … ",
  "sn22.89:9.12": "na saññaṃ … ",
  "sn22.89:9.13": "na saṅkhāre … ",
  "sn22.89:9.14": "na viññāṇaṃ ‘asmī’ti vadāmi; napi aññatra viññāṇā ‘asmī’ti vadāmi. ",
  "sn22.89:9.15": "Api ca me, āvuso, pañcasu upādānakkhandhesu ‘asmī’ti adhigataṃ ‘ayamahamasmī’ti na ca samanupassāmi. ",
  "sn22.89:10.1": "Seyyathāpi, āvuso, uppalassa vā padumassa vā puṇḍarīkassa vā gandho. ",
  "sn22.89:10.2": "Yo nu kho evaṃ vadeyya: ‘pattassa gandho’ti vā ‘vaṇṇassa gandho’ti vā ‘kiñjakkhassa gandho’ti vā sammā nu kho so vadamāno vadeyyā”ti? ",
  "sn22.89:10.3": "“No hetaṃ, āvuso”. ",
  "sn22.89:10.4": "“Yathā kathaṃ, panāvuso, sammā byākaramāno byākareyyā”ti? ",
  "sn22.89:10.5": "“‘Pupphassa gandho’ti kho, āvuso, sammā byākaramāno byākareyyā”ti. ",
  "sn22.89:10.6": "“Evameva khvāhaṃ, āvuso, na rūpaṃ ‘asmī’ti vadāmi, napi aññatra rūpā ‘asmī’ti vadāmi. ",
  "sn22.89:10.7": "Na vedanaṃ … ",
  "sn22.89:10.8": "na saññaṃ … ",
  "sn22.89:10.9": "na saṅkhāre … ",
  "sn22.89:10.10": "na viññāṇaṃ ‘asmī’ti vadāmi, napi aññatra viññāṇā ‘asmī’ti vadāmi. ",
  "sn22.89:10.11": "Api ca me, āvuso, pañcasu upādānakkhandhesu ‘asmī’ti adhigataṃ ‘ayamahamasmī’ti na ca samanupassāmi. ",
  "sn22.89:11.1": "Kiñcāpi, āvuso, ariyasāvakassa pañcorambhāgiyāni saṃyojanāni pahīnāni bhavanti, atha khvassa hoti: ‘yo ca pañcasu upādānakkhandhesu anusahagato asmīti māno, asmīti chando, asmīti anusayo asamūhato. ",
  "sn22.89:11.2": "So aparena samayena pañcasu upādānakkhandhesu udayabbayānupassī viharati—",
  "sn22.89:11.3": "iti rūpaṃ, iti rūpassa samudayo, iti rūpassa atthaṅgamo; ",
  "sn22.89:11.4": "iti vedanā … ",
  "sn22.89:11.5": "iti saññā … ",
  "sn22.89:11.6": "iti saṅkhārā … ",
  "sn22.89:11.7": "iti viññāṇaṃ, iti viññāṇassa samudayo, iti viññāṇassa atthaṅgamo’ti. ",
  "sn22.89:11.8": "Tassimesu pañcasu upādānakkhandhesu udayabbayānupassino viharato yopissa hoti pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato, sopi samugghātaṃ gacchati. ",
  "sn22.89:12.1": "Seyyathāpi, āvuso, vatthaṃ saṃkiliṭṭhaṃ malaggahitaṃ. Tamenaṃ sāmikā rajakassa anupadajjuṃ. ",
  "sn22.89:12.2": "Tamenaṃ rajako ūse vā khāre vā gomaye vā sammadditvā acche udake vikkhāleti. ",
  "sn22.89:12.3": "Kiñcāpi taṃ hoti vatthaṃ parisuddhaṃ pariyodātaṃ, atha khvassa hoti yeva anusahagato ūsagandho vā khāragandho vā gomayagandho vā asamūhato. ",
  "sn22.89:12.4": "Tamenaṃ rajako sāmikānaṃ deti. Tamenaṃ sāmikā gandhaparibhāvite karaṇḍake nikkhipanti. ",
  "sn22.89:12.5": "Yopissa hoti anusahagato ūsagandho vā khāragandho vā gomayagandho vā asamūhato, sopi samugghātaṃ gacchati. ",
  "sn22.89:12.6": "Evameva kho, āvuso, kiñcāpi ariyasāvakassa pañcorambhāgiyāni saṃyojanāni pahīnāni bhavanti, atha khvassa hoti yeva pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato. ",
  "sn22.89:12.7": "So aparena samayena pañcasu upādānakkhandhesu udayabbayānupassī viharati. ",
  "sn22.89:12.8": "‘Iti rūpaṃ, iti rūpassa samudayo, iti rūpassa atthaṅgamo; ",
  "sn22.89:12.9": "iti vedanā … ",
  "sn22.89:12.10": "iti saññā … ",
  "sn22.89:12.11": "iti saṅkhārā … ",
  "sn22.89:12.12": "iti viññāṇaṃ, iti viññāṇassa samudayo, iti viññāṇassa atthaṅgamo’ti. ",
  "sn22.89:12.13": "Tassa imesu pañcasu upādānakkhandhesu udayabbayānupassino viharato yopissa hoti pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato, sopi samugghātaṃ gacchatī”ti. ",
  "sn22.89:13.1": "Evaṃ vutte, therā bhikkhū āyasmantaṃ khemakaṃ etadavocuṃ: ",
  "sn22.89:13.2": "“na kho mayaṃ āyasmantaṃ khemakaṃ vihesāpekhā pucchimha, api cāyasmā khemako pahosi tassa bhagavato sāsanaṃ vitthārena ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātuṃ. ",
  "sn22.89:13.3": "Tayidaṃ āyasmatā khemakena tassa bhagavato sāsanaṃ vitthārena ācikkhitaṃ desitaṃ paññāpitaṃ paṭṭhapitaṃ vivaritaṃ vibhajitaṃ uttānīkatan”ti. ",
  "sn22.89:14.1": "Idamavoca āyasmā khemako. ",
  "sn22.89:14.2": "Attamanā therā bhikkhū āyasmato khemakassa bhāsitaṃ abhinanduṃ. ",
  "sn22.89:14.3": "Imasmiñca pana veyyākaraṇasmiṃ bhaññamāne saṭṭhimattānaṃ therānaṃ bhikkhūnaṃ anupādāya āsavehi cittāni vimucciṃsu, āyasmato khemakassa cāti. ",
  "sn22.89:14.4": "Sattamaṃ. "
}