{
  "sn22.39:0.1": "Saṃyutta Nikāya 22 ",
  "sn22.39:0.2": "4. Natumhākavagga ",
  "sn22.39:0.3": "39. Anudhammasutta ",
  "sn22.39:1.1": "Sāvatthinidānaṃ. ",
  "sn22.39:1.2": "“Dhammānudhammappaṭipannassa, bhikkhave, bhikkhuno ayamanudhammo hoti ",
  "sn22.39:1.3": "yaṃ rūpe nibbidābahulo vihareyya, vedanāya nibbidābahulo vihareyya, saññāya nibbidābahulo vihareyya, saṅkhāresu nibbidābahulo vihareyya, viññāṇe nibbidābahulo vihareyya. ",
  "sn22.39:1.4": "Yo rūpe nibbidābahulo viharanto, vedanāya … saññāya … saṅkhāresu nibbidābahulo viharanto, viññāṇe nibbidābahulo viharanto rūpaṃ parijānāti, vedanaṃ … saññaṃ … saṅkhāre … viññāṇaṃ parijānāti, ",
  "sn22.39:1.5": "so rūpaṃ parijānaṃ, vedanaṃ … saññaṃ … saṅkhāre … viññāṇaṃ parijānaṃ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, ",
  "sn22.39:1.6": "parimuccati jātiyā jarāmaraṇena sokehi paridevehi dukkhehi domanassehi upāyāsehi, parimuccati dukkhasmāti vadāmī”ti. ",
  "sn22.39:1.7": "Sattamaṃ. "
}