{
  "sn22.85:0.1": "Saṃyutta Nikāya 22 ",
  "sn22.85:0.2": "9. Theravagga ",
  "sn22.85:0.3": "85. Yamakasutta ",
  "sn22.85:1.1": "Ekaṃ samayaṃ āyasmā sāriputto sāvatthiyaṃ viharati jetavane anāthapiṇḍikassa ārāme. ",
  "sn22.85:1.2": "Tena kho pana samayena yamakassa nāma bhikkhuno evarūpaṃ pāpakaṃ diṭṭhigataṃ uppannaṃ hoti: ",
  "sn22.85:1.3": "“tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā”ti. ",
  "sn22.85:2.1": "Assosuṃ kho sambahulā bhikkhū yamakassa kira nāma bhikkhuno evarūpaṃ pāpakaṃ diṭṭhigataṃ uppannaṃ hoti: ",
  "sn22.85:2.2": "“tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā”ti. ",
  "sn22.85:2.3": "Atha kho te bhikkhū yenāyasmā yamako tenupasaṅkamiṃsu; upasaṅkamitvā āyasmatā yamakena saddhiṃ sammodiṃsu. ",
  "sn22.85:2.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. Ekamantaṃ nisinnā kho te bhikkhū āyasmantaṃ yamakaṃ etadavocuṃ: ",
  "sn22.85:3.1": "“Saccaṃ kira te, āvuso yamaka, evarūpaṃ pāpakaṃ diṭṭhigataṃ uppannaṃ: ",
  "sn22.85:3.2": "‘tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā’”ti? ",
  "sn22.85:3.3": "“Evaṃ khvāhaṃ, āvuso, bhagavatā dhammaṃ desitaṃ ājānāmi: ",
  "sn22.85:3.4": "‘khīṇāsavo bhikkhu kāyassa bhedā ucchijjati vinassati, na hoti paraṃ maraṇā’”ti. ",
  "sn22.85:4.1": "“Mā, āvuso yamaka, evaṃ avaca, mā bhagavantaṃ abbhācikkhi. Na hi sādhu bhagavato abbhācikkhanaṃ. Na hi bhagavā evaṃ vadeyya: ",
  "sn22.85:4.2": "‘khīṇāsavo bhikkhu kāyassa bhedā ucchijjati vinassati, na hoti paraṃ maraṇā’”ti. ",
  "sn22.85:4.3": "Evampi kho āyasmā yamako tehi bhikkhūhi vuccamāno tatheva taṃ pāpakaṃ diṭṭhigataṃ thāmasā parāmāsā abhinivissa voharati: ",
  "sn22.85:4.4": "“tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā”ti. ",
  "sn22.85:5.1": "Yato kho te bhikkhū nāsakkhiṃsu āyasmantaṃ yamakaṃ etasmā pāpakā diṭṭhigatā vivecetuṃ, atha kho te bhikkhū uṭṭhāyāsanā yenāyasmā sāriputto tenupasaṅkamiṃsu; upasaṅkamitvā āyasmantaṃ sāriputtaṃ etadavocuṃ: ",
  "sn22.85:5.2": "“yamakassa nāma, āvuso sāriputta, bhikkhuno evarūpaṃ pāpakaṃ diṭṭhigataṃ uppannaṃ: ",
  "sn22.85:5.3": "‘tathāhaṃ bhagavatā dhammaṃ desitaṃ ājānāmi yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā’ti. ",
  "sn22.85:5.4": "Sādhāyasmā sāriputto yena yamako bhikkhu tenupasaṅkamatu anukampaṃ upādāyā”ti. ",
  "sn22.85:5.5": "Adhivāsesi kho āyasmā sāriputto tuṇhībhāvena. ",
  "sn22.85:5.6": "Atha kho āyasmā sāriputto sāyanhasamayaṃ paṭisallānā vuṭṭhito yenāyasmā yamako tenupasaṅkami; upasaṅkamitvā āyasmatā yamakena saddhiṃ sammodi …pe… ekamantaṃ nisinno kho āyasmā sāriputto āyasmantaṃ yamakaṃ etadavoca: ",
  "sn22.85:6.1": "“Saccaṃ kira te, āvuso yamaka, evarūpaṃ pāpakaṃ diṭṭhigataṃ uppannaṃ: ",
  "sn22.85:6.2": "‘tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā’”ti? ",
  "sn22.85:6.3": "“Evaṃ khvāhaṃ, āvuso, bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā”ti. ",
  "sn22.85:7.1": "“Taṃ kiṃ maññasi, āvuso yamaka, ",
  "sn22.85:7.2": "rūpaṃ niccaṃ vā aniccaṃ vā”ti? ",
  "sn22.85:7.3": "“Aniccaṃ, āvuso”. ",
  "sn22.85:7.4": "“Vedanā niccā … ",
  "sn22.85:7.5": "saññā … ",
  "sn22.85:7.6": "saṅkhārā … ",
  "sn22.85:7.7": "viññāṇaṃ niccaṃ vā aniccaṃ vā”ti? ",
  "sn22.85:7.8": "“Aniccaṃ, āvuso”. ",
  "sn22.85:7.9": "“Tasmātiha …pe… ",
  "sn22.85:7.10": "evaṃ passaṃ …pe… ",
  "sn22.85:7.11": "nāparaṃ itthattāyāti pajānāti. ",
  "sn22.85:8.1": "Taṃ kiṃ maññasi, āvuso yamaka, ",
  "sn22.85:8.2": "rūpaṃ tathāgatoti samanupassasī”ti? ",
  "sn22.85:8.3": "“No hetaṃ, āvuso” … ",
  "sn22.85:8.4": "“vedanaṃ tathāgatoti samanupassasī”ti? ",
  "sn22.85:8.5": "“No hetaṃ, āvuso” … ",
  "sn22.85:8.6": "“saññaṃ … ",
  "sn22.85:8.7": "saṅkhāre … ",
  "sn22.85:8.8": "viññāṇaṃ tathāgatoti samanupassasī”ti? ",
  "sn22.85:8.9": "“No hetaṃ, āvuso”. ",
  "sn22.85:9.1": "“Taṃ kiṃ maññasi, āvuso yamaka, ",
  "sn22.85:9.2": "rūpasmiṃ tathāgatoti samanupassasī”ti? ",
  "sn22.85:9.3": "“No hetaṃ, āvuso”. ",
  "sn22.85:9.4": "“Aññatra rūpā tathāgatoti samanupassasī”ti? ",
  "sn22.85:9.5": "“No hetaṃ, āvuso”. ",
  "sn22.85:9.6": "“Vedanāya … ",
  "sn22.85:9.7": "aññatra vedanāya …pe… ",
  "sn22.85:9.8": "saññāya … ",
  "sn22.85:9.9": "aññatra saññāya … ",
  "sn22.85:9.10": "saṅkhāresu … ",
  "sn22.85:9.11": "aññatra saṅkhārehi … ",
  "sn22.85:9.12": "viññāṇasmiṃ tathāgatoti samanupassasī”ti? ",
  "sn22.85:9.13": "“No hetaṃ, āvuso”. ",
  "sn22.85:9.14": "“Aññatra viññāṇā tathāgatoti samanupassasī”ti? ",
  "sn22.85:9.15": "“No hetaṃ, āvuso”. ",
  "sn22.85:10.1": "“Taṃ kiṃ maññasi, āvuso yamaka, ",
  "sn22.85:10.2": "rūpaṃ … vedanaṃ … saññaṃ … saṅkhāre … viññāṇaṃ tathāgatoti samanupassasī”ti? ",
  "sn22.85:10.3": "“No hetaṃ, āvuso”. ",
  "sn22.85:11.1": "“Taṃ kiṃ maññasi, āvuso yamaka, ",
  "sn22.85:11.2": "ayaṃ so arūpī … avedano … asaññī … asaṅkhāro … aviññāṇo tathāgatoti samanupassasī”ti? ",
  "sn22.85:11.3": "“No hetaṃ, āvuso”. ",
  "sn22.85:11.4": "“Ettha ca te, āvuso yamaka, diṭṭheva dhamme saccato thetato tathāgate anupalabbhiyamāne, kallaṃ nu te taṃ veyyākaraṇaṃ: ",
  "sn22.85:11.5": "‘tathāhaṃ bhagavatā dhammaṃ desitaṃ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṃ maraṇā’”ti? ",
  "sn22.85:12.1": "“Ahu kho me taṃ, āvuso sāriputta, pubbe aviddasuno pāpakaṃ diṭṭhigataṃ; ",
  "sn22.85:12.2": "idañca panāyasmato sāriputtassa dhammadesanaṃ sutvā tañceva pāpakaṃ diṭṭhigataṃ pahīnaṃ, dhammo ca me abhisamito”ti. ",
  "sn22.85:13.1": "“Sace taṃ, āvuso yamaka, evaṃ puccheyyuṃ: ",
  "sn22.85:13.2": "‘yo so, āvuso yamaka, bhikkhu arahaṃ khīṇāsavo so kāyassa bhedā paraṃ maraṇā kiṃ hotī’ti? ",
  "sn22.85:13.3": "Evaṃ puṭṭho tvaṃ, āvuso yamaka, kinti byākareyyāsī”ti? ",
  "sn22.85:13.4": "“Sace maṃ, āvuso, evaṃ puccheyyuṃ: ",
  "sn22.85:13.5": "‘yo so, āvuso yamaka, bhikkhu arahaṃ khīṇāsavo so kāyassa bhedā paraṃ maraṇā kiṃ hotī’ti? ",
  "sn22.85:13.6": "Evaṃ puṭṭhohaṃ, āvuso, evaṃ byākareyyaṃ: ",
  "sn22.85:13.7": "‘rūpaṃ kho, āvuso, aniccaṃ. ",
  "sn22.85:13.8": "Yadaniccaṃ taṃ dukkhaṃ; ",
  "sn22.85:13.9": "yaṃ dukkhaṃ taṃ niruddhaṃ tadatthaṅgataṃ. ",
  "sn22.85:13.10": "Vedanā … ",
  "sn22.85:13.11": "saññā … ",
  "sn22.85:13.12": "saṅkhārā … ",
  "sn22.85:13.13": "viññāṇaṃ aniccaṃ. ",
  "sn22.85:13.14": "Yadaniccaṃ taṃ dukkhaṃ; ",
  "sn22.85:13.15": "yaṃ dukkhaṃ taṃ niruddhaṃ tadatthaṅgatan’ti. ",
  "sn22.85:13.16": "Evaṃ puṭṭhohaṃ, āvuso, evaṃ byākareyyan”ti. ",
  "sn22.85:14.1": "“Sādhu sādhu, āvuso yamaka. ",
  "sn22.85:14.2": "Tena hāvuso yamaka, upamaṃ te karissāmi etasseva atthassa bhiyyoso mattāya ñāṇāya. ",
  "sn22.85:14.3": "Seyyathāpi, āvuso yamaka, gahapati vā gahapatiputto vā aḍḍho mahaddhano mahābhogo; ",
  "sn22.85:14.4": "so ca ārakkhasampanno. ",
  "sn22.85:14.5": "Tassa kocideva puriso uppajjeyya anatthakāmo ahitakāmo ayogakkhemakāmo jīvitā voropetukāmo. ",
  "sn22.85:14.6": "Tassa evamassa: ",
  "sn22.85:14.7": "‘ayaṃ kho gahapati vā gahapatiputto vā aḍḍho mahaddhano mahābhogo; ",
  "sn22.85:14.8": "so ca ārakkhasampanno; ",
  "sn22.85:14.9": "nāyaṃ sukaro pasayha jīvitā voropetuṃ. ",
  "sn22.85:14.10": "Yannūnāhaṃ anupakhajja jīvitā voropeyyan’ti. ",
  "sn22.85:14.11": "So taṃ gahapatiṃ vā gahapatiputtaṃ vā upasaṅkamitvā evaṃ vadeyya: ",
  "sn22.85:14.12": "‘upaṭṭhaheyyaṃ taṃ, bhante’ti. ",
  "sn22.85:14.13": "Tamenaṃ so gahapati vā gahapatiputto vā upaṭṭhāpeyya. ",
  "sn22.85:14.14": "So upaṭṭhaheyya pubbuṭṭhāyī pacchānipātī kiṃkārapaṭissāvī manāpacārī piyavādī. ",
  "sn22.85:14.15": "Tassa so gahapati vā gahapatiputto vā mittatopi naṃ saddaheyya; ",
  "sn22.85:14.16": "suhajjatopi naṃ saddaheyya; ",
  "sn22.85:14.17": "tasmiñca vissāsaṃ āpajjeyya. ",
  "sn22.85:14.18": "Yadā kho, āvuso, tassa purisassa evamassa: ",
  "sn22.85:14.19": "‘saṃvissattho kho myāyaṃ gahapati vā gahapatiputto vā’ti, atha naṃ rahogataṃ viditvā tiṇhena satthena jīvitā voropeyya. ",
  "sn22.85:15.1": "Taṃ kiṃ maññasi, āvuso yamaka, ",
  "sn22.85:15.2": "yadā hi so puriso amuṃ gahapatiṃ vā gahapatiputtaṃ vā upasaṅkamitvā evaṃ āha: ",
  "sn22.85:15.3": "‘upaṭṭhaheyyaṃ taṃ, bhante’ti, tadāpi so vadhakova. ",
  "sn22.85:15.4": "Vadhakañca pana santaṃ na aññāsi: ",
  "sn22.85:15.5": "‘vadhako me’ti. ",
  "sn22.85:15.6": "Yadāpi so upaṭṭhahati pubbuṭṭhāyī pacchānipātī kiṅkārapaṭissāvī manāpacārī piyavādī, tadāpi so vadhakova. ",
  "sn22.85:15.7": "Vadhakañca pana santaṃ na aññāsi: ",
  "sn22.85:15.8": "‘vadhako me’ti. ",
  "sn22.85:15.9": "Yadāpi naṃ rahogataṃ viditvā tiṇhena satthena jīvitā voropeti, tadāpi so vadhakova. ",
  "sn22.85:15.10": "Vadhakañca pana santaṃ na aññāsi: ",
  "sn22.85:15.11": "‘vadhako me’”ti. ",
  "sn22.85:15.12": "“Evamāvuso”ti. ",
  "sn22.85:15.13": "“Evameva kho, āvuso, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto ",
  "sn22.85:15.14": "rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. ",
  "sn22.85:15.15": "Vedanaṃ … ",
  "sn22.85:15.16": "saññaṃ … ",
  "sn22.85:15.17": "saṅkhāre … ",
  "sn22.85:15.18": "viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. ",
  "sn22.85:16.1": "So aniccaṃ rūpaṃ ‘aniccaṃ rūpan’ti yathābhūtaṃ nappajānāti. ",
  "sn22.85:16.2": "Aniccaṃ vedanaṃ ‘aniccā vedanā’ti yathābhūtaṃ nappajānāti. ",
  "sn22.85:16.3": "Aniccaṃ saññaṃ ‘aniccā saññā’ti yathābhūtaṃ nappajānāti. ",
  "sn22.85:16.4": "Anicce saṅkhāre ‘aniccā saṅkhārā’ti yathābhūtaṃ nappajānāti. ",
  "sn22.85:16.5": "Aniccaṃ viññāṇaṃ ‘aniccaṃ viññāṇan’ti yathābhūtaṃ nappajānāti. ",
  "sn22.85:17.1": "Dukkhaṃ rūpaṃ ‘dukkhaṃ rūpan’ti yathābhūtaṃ nappajānāti. ",
  "sn22.85:17.2": "Dukkhaṃ vedanaṃ … ",
  "sn22.85:17.3": "dukkhaṃ saññaṃ … ",
  "sn22.85:17.4": "dukkhe saṅkhāre … ",
  "sn22.85:17.5": "dukkhaṃ viññāṇaṃ ‘dukkhaṃ viññāṇan’ti yathābhūtaṃ nappajānāti. ",
  "sn22.85:18.1": "Anattaṃ rūpaṃ ‘anattā rūpan’ti yathābhūtaṃ nappajānāti. ",
  "sn22.85:18.2": "Anattaṃ vedanaṃ … ",
  "sn22.85:18.3": "anattaṃ saññaṃ … ",
  "sn22.85:18.4": "anatte saṅkhāre … ",
  "sn22.85:18.5": "anattaṃ viññāṇaṃ ‘anattaṃ viññāṇan’ti yathābhūtaṃ nappajānāti. ",
  "sn22.85:19.1": "Saṅkhataṃ rūpaṃ ‘saṅkhataṃ rūpan’ti yathābhūtaṃ nappajānāti. ",
  "sn22.85:19.2": "Saṅkhataṃ vedanaṃ … ",
  "sn22.85:19.3": "saṅkhataṃ saññaṃ … ",
  "sn22.85:19.4": "saṅkhate saṅkhāre … ",
  "sn22.85:19.5": "saṅkhataṃ viññāṇaṃ ‘saṅkhataṃ viññāṇan’ti yathābhūtaṃ nappajānāti. ",
  "sn22.85:20.1": "Vadhakaṃ rūpaṃ ‘vadhakaṃ rūpan’ti yathābhūtaṃ nappajānāti. ",
  "sn22.85:20.2": "Vadhakaṃ vedanaṃ ‘vadhakā vedanā’ti … ",
  "sn22.85:20.3": "vadhakaṃ saññaṃ ‘vadhakā saññā’ti … ",
  "sn22.85:20.4": "vadhake saṅkhāre ‘vadhakā saṅkhārā’ti yathābhūtaṃ nappajānāti. ",
  "sn22.85:20.5": "Vadhakaṃ viññāṇaṃ ‘vadhakaṃ viññāṇan’ti yathābhūtaṃ nappajānāti. ",
  "sn22.85:21.1": "So rūpaṃ upeti upādiyati adhiṭṭhāti ‘attā me’ti. ",
  "sn22.85:21.2": "Vedanaṃ … ",
  "sn22.85:21.3": "saññaṃ … ",
  "sn22.85:21.4": "saṅkhāre … ",
  "sn22.85:21.5": "viññāṇaṃ upeti upādiyati adhiṭṭhāti ‘attā me’ti. ",
  "sn22.85:21.6": "Tassime pañcupādānakkhandhā upetā upādinnā dīgharattaṃ ahitāya dukkhāya saṃvattanti. ",
  "sn22.85:22.1": "Sutavā ca kho, āvuso, ariyasāvako ariyānaṃ dassāvī …pe… sappurisadhamme suvinīto ",
  "sn22.85:22.2": "na rūpaṃ attato samanupassati, na rūpavantaṃ attānaṃ; na attani rūpaṃ, na rūpasmiṃ attānaṃ. ",
  "sn22.85:22.3": "Na vedanaṃ … ",
  "sn22.85:22.4": "na saññaṃ … ",
  "sn22.85:22.5": "na saṅkhāre … ",
  "sn22.85:22.6": "na viññāṇaṃ attato samanupassati, na viññāṇavantaṃ attānaṃ; ",
  "sn22.85:22.7": "na attani viññāṇaṃ, na viññāṇasmiṃ attānaṃ. ",
  "sn22.85:23.1": "So aniccaṃ rūpaṃ ‘aniccaṃ rūpan’ti yathābhūtaṃ pajānāti. ",
  "sn22.85:23.2": "Aniccaṃ vedanaṃ … ",
  "sn22.85:23.3": "aniccaṃ saññaṃ … ",
  "sn22.85:23.4": "anicce saṅkhāre … ",
  "sn22.85:23.5": "aniccaṃ viññāṇaṃ ‘aniccaṃ viññāṇan’ti yathābhūtaṃ pajānāti. ",
  "sn22.85:24.1": "Dukkhaṃ rūpaṃ ‘dukkhaṃ rūpan’ti yathābhūtaṃ pajānāti. ",
  "sn22.85:24.2": "Dukkhaṃ vedanaṃ … ",
  "sn22.85:24.3": "dukkhaṃ saññaṃ … ",
  "sn22.85:24.4": "dukkhe saṅkhāre … ",
  "sn22.85:24.5": "dukkhaṃ viññāṇaṃ ‘dukkhaṃ viññāṇan’ti yathābhūtaṃ pajānāti. ",
  "sn22.85:25.1": "Anattaṃ rūpaṃ ‘anattā rūpan’ti yathābhūtaṃ pajānāti. ",
  "sn22.85:25.2": "Anattaṃ vedanaṃ … ",
  "sn22.85:25.3": "anattaṃ saññaṃ … ",
  "sn22.85:25.4": "anatte saṅkhāre … ",
  "sn22.85:25.5": "anattaṃ viññāṇaṃ ‘anattā viññāṇan’ti yathābhūtaṃ pajānāti. ",
  "sn22.85:26.1": "Saṅkhataṃ rūpaṃ ‘saṅkhataṃ rūpan’ti yathābhūtaṃ pajānāti. ",
  "sn22.85:26.2": "Saṅkhataṃ vedanaṃ … ",
  "sn22.85:26.3": "saṅkhataṃ saññaṃ … ",
  "sn22.85:26.4": "saṅkhate saṅkhāre … ",
  "sn22.85:26.5": "saṅkhataṃ viññāṇaṃ ‘saṅkhataṃ viññāṇan’ti yathābhūtaṃ pajānāti. ",
  "sn22.85:27.1": "Vadhakaṃ rūpaṃ ‘vadhakaṃ rūpan’ti yathābhūtaṃ pajānāti. ",
  "sn22.85:27.2": "Vadhakaṃ vedanaṃ … ",
  "sn22.85:27.3": "vadhakaṃ saññaṃ … ",
  "sn22.85:27.4": "vadhake saṅkhāre ‘vadhakā saṅkhārā’ti yathābhūtaṃ pajānāti. ",
  "sn22.85:27.5": "Vadhakaṃ viññāṇaṃ ‘vadhakaṃ viññāṇan’ti yathābhūtaṃ pajānāti. ",
  "sn22.85:28.1": "So rūpaṃ na upeti, na upādiyati, nādhiṭṭhāti: ‘attā me’ti. ",
  "sn22.85:28.2": "Vedanaṃ … ",
  "sn22.85:28.3": "saññaṃ … ",
  "sn22.85:28.4": "saṅkhāre … ",
  "sn22.85:28.5": "viññāṇaṃ na upeti, na upādiyati, nādhiṭṭhāti: ‘attā me’ti. ",
  "sn22.85:28.6": "Tassime pañcupādānakkhandhā anupetā anupādinnā dīgharattaṃ hitāya sukhāya saṃvattantī”ti. ",
  "sn22.85:28.7": "“Evametaṃ, āvuso sāriputta, hoti yesaṃ āyasmantānaṃ tādisā sabrahmacārino anukampakā atthakāmā ovādakā anusāsakā. ",
  "sn22.85:28.8": "Idañca pana me āyasmato sāriputtassa dhammadesanaṃ sutvā anupādāya āsavehi cittaṃ vimuttan”ti. ",
  "sn22.85:28.9": "Tatiyaṃ. "
}