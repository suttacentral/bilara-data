{
  "sn22.3:0.1": "Saṃyutta Nikāya 22 ",
  "sn22.3:0.2": "1. Nakulapituvagga ",
  "sn22.3:0.3": "3. Hāliddikānisutta ",
  "sn22.3:1.1": "Evaṃ me sutaṃ—",
  "sn22.3:1.2": " ekaṃ samayaṃ āyasmā mahākaccāno avantīsu viharati kuraraghare papāte pabbate. ",
  "sn22.3:1.3": "Atha kho hāliddikāni gahapati yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinno kho hāliddikāni gahapati āyasmantaṃ mahākaccānaṃ etadavoca: ",
  "sn22.3:1.4": "“vuttamidaṃ, bhante, bhagavatā aṭṭhakavaggiye māgaṇḍiyapañhe: ",
  "sn22.3:1.5": "‘Okaṃ pahāya aniketasārī, ",
  "sn22.3:1.6": "Gāme akubbaṃ muni santhavāni; ",
  "sn22.3:1.7": "Kāmehi ritto apurakkharāno, ",
  "sn22.3:1.8": "Kathaṃ na viggayha janena kayirā’ti. ",
  "sn22.3:3.1": "Imassa nu kho, bhante, bhagavatā saṅkhittena bhāsitassa kathaṃ vitthārena attho daṭṭhabbo”ti? ",
  "sn22.3:4.1": "“Rūpadhātu kho, gahapati, viññāṇassa oko. ",
  "sn22.3:4.2": "Rūpadhāturāgavinibandhañca pana viññāṇaṃ ‘okasārī’ti vuccati. ",
  "sn22.3:4.3": "Vedanādhātu kho, gahapati, viññāṇassa oko. ",
  "sn22.3:4.4": "Vedanādhāturāgavinibandhañca pana viññāṇaṃ ‘okasārī’ti vuccati. ",
  "sn22.3:4.5": "Saññādhātu kho, gahapati, viññāṇassa oko. ",
  "sn22.3:4.6": "Saññādhāturāgavinibandhañca pana viññāṇaṃ ‘okasārī’ti vuccati. ",
  "sn22.3:4.7": "Saṅkhāradhātu kho, gahapati, viññāṇassa oko. ",
  "sn22.3:4.8": "Saṅkhāradhāturāgavinibandhañca pana viññāṇaṃ ‘okasārī’ti vuccati. ",
  "sn22.3:4.9": "Evaṃ kho, gahapati, okasārī hoti. ",
  "sn22.3:5.1": "Kathañca, gahapati, anokasārī hoti? ",
  "sn22.3:5.2": "Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. ",
  "sn22.3:5.3": "Tasmā tathāgato ‘anokasārī’ti vuccati. ",
  "sn22.3:5.4": "Vedanādhātuyā kho, gahapati … ",
  "sn22.3:5.5": "saññādhātuyā kho, gahapati … ",
  "sn22.3:5.6": "saṅkhāradhātuyā kho, gahapati … ",
  "sn22.3:5.7": "viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. ",
  "sn22.3:5.8": "Tasmā tathāgato ‘anokasārī’ti vuccati. ",
  "sn22.3:5.9": "Evaṃ kho, gahapati, anokasārī hoti. ",
  "sn22.3:6.1": "Kathañca, gahapati, niketasārī hoti? ",
  "sn22.3:6.2": "Rūpanimittaniketavisāravinibandhā kho, gahapati, ‘niketasārī’ti vuccati. ",
  "sn22.3:6.3": "Saddanimitta …pe… ",
  "sn22.3:6.4": "gandhanimitta … ",
  "sn22.3:6.5": "rasanimitta … ",
  "sn22.3:6.6": "phoṭṭhabbanimitta … ",
  "sn22.3:6.7": "dhammanimittaniketavisāravinibandhā kho, gahapati, ‘niketasārī’ti vuccati. ",
  "sn22.3:6.8": "Evaṃ kho, gahapati, niketasārī hoti. ",
  "sn22.3:7.1": "Kathañca, gahapati, aniketasārī hoti? ",
  "sn22.3:7.2": "Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn22.3:7.3": "Tasmā tathāgato ‘aniketasārī’ti vuccati. ",
  "sn22.3:7.4": "Saddanimitta … ",
  "sn22.3:7.5": "gandhanimitta … ",
  "sn22.3:7.6": "rasanimitta … ",
  "sn22.3:7.7": "phoṭṭhabbanimitta … ",
  "sn22.3:7.8": "dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "sn22.3:7.9": "Tasmā tathāgato ‘aniketasārī’ti vuccati. ",
  "sn22.3:7.10": "Evaṃ kho, gahapati, aniketasārī hoti. ",
  "sn22.3:8.1": "Kathañca, gahapati, gāme santhavajāto hoti? ",
  "sn22.3:8.2": "Idha, gahapati, ekacco gihīhi saṃsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṃ āpajjati. ",
  "sn22.3:8.3": "Evaṃ kho, gahapati, gāme santhavajāto hoti. ",
  "sn22.3:9.1": "Kathañca, gahapati, gāme na santhavajāto hoti? ",
  "sn22.3:9.2": "Idha, gahapati, bhikkhu gihīhi asaṃsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kiccakaraṇīyesu na attanā tesu yogaṃ āpajjati. ",
  "sn22.3:9.3": "Evaṃ kho, gahapati, gāme na santhavajāto hoti. ",
  "sn22.3:10.1": "Kathañca, gahapati, kāmehi aritto hoti? ",
  "sn22.3:10.2": "Idha, gahapati, ekacco kāmesu avigatarāgo hoti avigatacchando avigatapemo avigatapipāso avigatapariḷāho avigatataṇho. ",
  "sn22.3:10.3": "Evaṃ kho, gahapati, kāmehi aritto hoti. ",
  "sn22.3:11.1": "Kathañca, gahapati, kāmehi ritto hoti? ",
  "sn22.3:11.2": "Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. ",
  "sn22.3:11.3": "Evaṃ kho, gahapati, kāmehi ritto hoti. ",
  "sn22.3:12.1": "Kathañca, gahapati, purakkharāno hoti? ",
  "sn22.3:12.2": "Idha, gahapati, ekaccassa evaṃ hoti: ",
  "sn22.3:12.3": "‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. ",
  "sn22.3:12.4": "Evaṃ kho, gahapati, purakkharāno hoti. ",
  "sn22.3:13.1": "Kathañca, gahapati, apurakkharāno hoti? ",
  "sn22.3:13.2": "Idha, gahapati, ekaccassa na evaṃ hoti: ",
  "sn22.3:13.3": "‘evaṃrūpo siyaṃ anāgatamaddhānaṃ, evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhānan’ti. ",
  "sn22.3:13.4": "Evaṃ kho, gahapati, apurakkharāno hoti. ",
  "sn22.3:14.1": "Kathañca, gahapati, kathaṃ viggayha janena kattā hoti? ",
  "sn22.3:14.2": "Idha, gahapati, ekacco evarūpiṃ kathaṃ kattā hoti: ",
  "sn22.3:14.3": "‘na tvaṃ imaṃ dhammavinayaṃ ājānāsi; ahaṃ imaṃ dhammavinayaṃ ājānāmi. Kiṃ tvaṃ imaṃ dhammavinayaṃ ājānissasi? Micchāpaṭipanno tvamasi; ahamasmi sammāpaṭipanno. Pure vacanīyaṃ pacchā avaca; pacchā vacanīyaṃ pure avaca. Sahitaṃ me, asahitaṃ te. Adhiciṇṇaṃ te viparāvattaṃ. Āropito te vādo; cara vādappamokkhāya. Niggahitosi; nibbeṭhehi vā sace pahosī’ti. ",
  "sn22.3:14.4": "Evaṃ kho, gahapati, kathaṃ viggayha janena kattā hoti. ",
  "sn22.3:15.1": "Kathañca, gahapati, kathaṃ na viggayha janena kattā hoti? ",
  "sn22.3:15.2": "Idha, gahapati, bhikkhu na evarūpiṃ kathaṃ kattā hoti: ",
  "sn22.3:15.3": "‘na tvaṃ imaṃ dhammavinayaṃ ājānāsi …pe… nibbeṭhehi vā sace pahosī’ti. ",
  "sn22.3:15.4": "Evaṃ kho, gahapati, kathaṃ na viggayha janena kattā hoti. ",
  "sn22.3:16.1": "Iti kho, gahapati, yaṃ taṃ vuttaṃ bhagavatā aṭṭhakavaggiye māgaṇḍiyapañhe: ",
  "sn22.3:17.1": "‘Okaṃ pahāya aniketasārī, ",
  "sn22.3:17.2": "Gāme akubbaṃ munisanthavāni; ",
  "sn22.3:17.3": "Kāmehi ritto apurakkharāno, ",
  "sn22.3:17.4": "Kathaṃ na viggayha janena kayirā’ti. ",
  "sn22.3:18.1": "Imassa kho, gahapati, bhagavatā saṅkhittena bhāsitassa evaṃ vitthārena attho daṭṭhabbo”ti. ",
  "sn22.3:18.2": "Tatiyaṃ. "
}