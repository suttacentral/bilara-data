{
  "sn22.90:0.1": "Saṃyutta Nikāya 22 ",
  "sn22.90:0.2": "9. Theravagga ",
  "sn22.90:0.3": "90. Channasutta ",
  "sn22.90:1.1": "Ekaṃ samayaṃ sambahulā therā bhikkhū bārāṇasiyaṃ viharanti isipatane migadāye. ",
  "sn22.90:1.2": "Atha kho āyasmā channo sāyanhasamayaṃ paṭisallānā vuṭṭhito avāpuraṇaṃ ādāya vihārena vihāraṃ upasaṅkamitvā there bhikkhū etadavoca: ",
  "sn22.90:1.3": "“ovadantu maṃ āyasmanto therā, anusāsantu maṃ āyasmanto therā, karontu me āyasmanto therā dhammiṃ kathaṃ, yathāhaṃ dhammaṃ passeyyan”ti. ",
  "sn22.90:2.1": "Evaṃ vutte, therā bhikkhū āyasmantaṃ channaṃ etadavocuṃ: ",
  "sn22.90:2.2": "“rūpaṃ kho, āvuso channa, aniccaṃ; ",
  "sn22.90:2.3": "vedanā aniccā; ",
  "sn22.90:2.4": "saññā aniccā; ",
  "sn22.90:2.5": "saṅkhārā aniccā; ",
  "sn22.90:2.6": "viññāṇaṃ aniccaṃ. ",
  "sn22.90:2.7": "Rūpaṃ anattā; ",
  "sn22.90:2.8": "vedanā … ",
  "sn22.90:2.9": "saññā … ",
  "sn22.90:2.10": "saṅkhārā … ",
  "sn22.90:2.11": "viññāṇaṃ anattā. ",
  "sn22.90:2.12": "Sabbe saṅkhārā aniccā; ",
  "sn22.90:2.13": "sabbe dhammā anattā”ti. ",
  "sn22.90:3.1": "Atha kho āyasmato channassa etadahosi: ",
  "sn22.90:3.2": "“mayhampi kho etaṃ evaṃ hoti: ",
  "sn22.90:3.3": "‘rūpaṃ aniccaṃ, vedanā … ",
  "sn22.90:3.4": "saññā … ",
  "sn22.90:3.5": "saṅkhārā … ",
  "sn22.90:3.6": "viññāṇaṃ aniccaṃ; ",
  "sn22.90:3.7": "rūpaṃ anattā, vedanā … ",
  "sn22.90:3.8": "saññā … ",
  "sn22.90:3.9": "saṅkhārā … ",
  "sn22.90:3.10": "viññāṇaṃ anattā. ",
  "sn22.90:3.11": "Sabbe saṅkhārā aniccā, sabbe dhammā anattā’ti. ",
  "sn22.90:3.12": "Atha ca pana me sabbasaṅkhārasamathe sabbūpadhipaṭinissagge taṇhākkhaye virāge nirodhe nibbāne cittaṃ na pakkhandati nappasīdati na santiṭṭhati nādhimuccati. ",
  "sn22.90:3.13": "Paritassanā upādānaṃ uppajjati; ",
  "sn22.90:3.14": "paccudāvattati mānasaṃ: ",
  "sn22.90:3.15": "‘atha ko carahi me attā’ti? ",
  "sn22.90:3.16": "Na kho panevaṃ dhammaṃ passato hoti. ",
  "sn22.90:3.17": "Ko nu kho me tathā dhammaṃ deseyya yathāhaṃ dhammaṃ passeyyan”ti. ",
  "sn22.90:4.1": "Atha kho āyasmato channassa etadahosi: ",
  "sn22.90:4.2": "“ayaṃ kho āyasmā ānando kosambiyaṃ viharati ghositārāme satthu ceva saṃvaṇṇito sambhāvito ca viññūnaṃ sabrahmacārīnaṃ, pahoti ca me āyasmā ānando tathā dhammaṃ desetuṃ yathāhaṃ dhammaṃ passeyyaṃ; ",
  "sn22.90:4.3": "atthi ca me āyasmante ānande tāvatikā vissaṭṭhi. ",
  "sn22.90:4.4": "Yannūnāhaṃ yenāyasmā ānando tenupasaṅkameyyan”ti. ",
  "sn22.90:4.5": "Atha kho āyasmā channo senāsanaṃ saṃsāmetvā pattacīvaramādāya yena kosambī ghositārāmo yenāyasmā ānando tenupasaṅkami; upasaṅkamitvā āyasmatā ānandena saddhiṃ sammodi …pe… ekamantaṃ nisinno kho āyasmā channo āyasmantaṃ ānandaṃ etadavoca: ",
  "sn22.90:5.1": "“Ekamidāhaṃ, āvuso ānanda, samayaṃ bārāṇasiyaṃ viharāmi isipatane migadāye. ",
  "sn22.90:5.2": "Atha khvāhaṃ, āvuso, sāyanhasamayaṃ paṭisallānā vuṭṭhito avāpuraṇaṃ ādāya vihārena vihāraṃ upasaṅkamiṃ; ",
  "sn22.90:5.3": "upasaṅkamitvā there bhikkhū etadavocaṃ: ",
  "sn22.90:5.4": "‘ovadantu maṃ āyasmanto therā, anusāsantu maṃ āyasmanto therā, karontu me āyasmanto therā dhammiṃ kathaṃ yathāhaṃ dhammaṃ passeyyan’ti. ",
  "sn22.90:5.5": "Evaṃ vutte, maṃ, āvuso, therā bhikkhū etadavocuṃ: ",
  "sn22.90:5.6": "‘rūpaṃ kho, āvuso channa, aniccaṃ; ",
  "sn22.90:5.7": "vedanā … ",
  "sn22.90:5.8": "saññā … ",
  "sn22.90:5.9": "saṅkhārā … ",
  "sn22.90:5.10": "viññāṇaṃ aniccaṃ; ",
  "sn22.90:5.11": "rūpaṃ anattā …pe… ",
  "sn22.90:5.12": "viññāṇaṃ anattā. ",
  "sn22.90:5.13": "Sabbe saṅkhārā aniccā, sabbe dhammā anattā’ti. ",
  "sn22.90:6.1": "Tassa mayhaṃ, āvuso, etadahosi: ",
  "sn22.90:6.2": "‘mayhampi kho etaṃ evaṃ hoti—",
  "sn22.90:6.3": "rūpaṃ aniccaṃ …pe… ",
  "sn22.90:6.4": "viññāṇaṃ aniccaṃ, rūpaṃ anattā, vedanā … ",
  "sn22.90:6.5": "saññā … ",
  "sn22.90:6.6": "saṅkhārā … ",
  "sn22.90:6.7": "viññāṇaṃ anattā. ",
  "sn22.90:6.8": "Sabbe saṅkhārā aniccā, sabbe dhammā anattā’ti. ",
  "sn22.90:6.9": "Atha ca pana me sabbasaṅkhārasamathe sabbūpadhipaṭinissagge taṇhākkhaye virāge nirodhe nibbāne cittaṃ na pakkhandati nappasīdati na santiṭṭhati nādhimuccati. ",
  "sn22.90:6.10": "Paritassanā upādānaṃ uppajjati; ",
  "sn22.90:6.11": "paccudāvattati mānasaṃ: ",
  "sn22.90:6.12": "‘atha ko carahi me attā’ti? ",
  "sn22.90:6.13": "Na kho panevaṃ dhammaṃ passato hoti. ",
  "sn22.90:6.14": "Ko nu kho me tathā dhammaṃ deseyya yathāhaṃ dhammaṃ passeyyanti. ",
  "sn22.90:7.1": "Tassa mayhaṃ, āvuso, etadahosi: ",
  "sn22.90:7.2": "‘ayaṃ kho āyasmā ānando kosambiyaṃ viharati ghositārāme satthu ceva saṃvaṇṇito sambhāvito ca viññūnaṃ sabrahmacārīnaṃ, pahoti ca me āyasmā ānando tathā dhammaṃ desetuṃ yathāhaṃ dhammaṃ passeyyaṃ. ",
  "sn22.90:7.3": "Atthi ca me āyasmante ānande tāvatikā vissaṭṭhi. ",
  "sn22.90:7.4": "Yannūnāhaṃ yenāyasmā ānando tenupasaṅkameyyan’ti. ",
  "sn22.90:7.5": "Ovadatu maṃ, āyasmā ānando; ",
  "sn22.90:7.6": "anusāsatu maṃ, āyasmā ānando; ",
  "sn22.90:7.7": "karotu me, āyasmā ānando dhammiṃ kathaṃ yathāhaṃ dhammaṃ passeyyan”ti. ",
  "sn22.90:8.1": "“Ettakenapi mayaṃ āyasmato channassa attamanā api nāma taṃ āyasmā channo āvi akāsi khīlaṃ chindi. ",
  "sn22.90:8.2": "Odahāvuso channa, sotaṃ; ",
  "sn22.90:8.3": "bhabbosi dhammaṃ viññātun”ti. ",
  "sn22.90:8.4": "Atha kho āyasmato channassa tāvatakeneva uḷāraṃ pītipāmojjaṃ uppajji: ",
  "sn22.90:8.5": "“bhabbo kirasmi dhammaṃ viññātun”ti. ",
  "sn22.90:9.1": "“Sammukhā metaṃ, āvuso channa, bhagavato sutaṃ, sammukhā paṭiggahitaṃ kaccānagottaṃ bhikkhuṃ ovadantassa—",
  "sn22.90:9.2": "dvayanissito khvāyaṃ, kaccāna, loko yebhuyyena atthitañceva natthitañca. ",
  "sn22.90:9.3": "Lokasamudayaṃ kho, kaccāna, yathābhūtaṃ sammappaññāya passato yā loke natthitā, sā na hoti. ",
  "sn22.90:9.4": "Lokanirodhaṃ kho, kaccāna, yathābhūtaṃ sammappaññāya passato yā loke atthitā, sā na hoti. ",
  "sn22.90:9.5": "Upayupādānābhinivesavinibandho khvāyaṃ, kaccāna, loko yebhuyyena ",
  "sn22.90:9.6": "taṃ cāyaṃ upayupādānaṃ cetaso adhiṭṭhānābhinivesānusayaṃ na upeti na upādiyati nādhiṭṭhāti ‘attā me’ti. ",
  "sn22.90:9.7": "Dukkhameva uppajjamānaṃ uppajjati, dukkhaṃ nirujjhamānaṃ nirujjhatīti na kaṅkhati na vicikicchati. ",
  "sn22.90:9.8": "Aparappaccayā ñāṇamevassa ettha hoti. ",
  "sn22.90:9.9": "Ettāvatā kho, kaccāna, sammādiṭṭhi hoti. ",
  "sn22.90:9.10": "Sabbamatthīti kho, kaccāna, ayameko anto. ",
  "sn22.90:9.11": "Sabbaṃ natthīti ayaṃ dutiyo anto. ",
  "sn22.90:9.12": "Ete te, kaccāna, ubho ante anupagamma majjhena tathāgato dhammaṃ deseti—",
  "sn22.90:9.13": "avijjāpaccayā saṅkhārā; ",
  "sn22.90:9.14": "saṅkhārapaccayā viññāṇaṃ …pe… ",
  "sn22.90:9.15": "evametassa kevalassa dukkhakkhandhassa samudayo hoti. ",
  "sn22.90:9.16": "Avijjāya tveva asesavirāganirodhā saṅkhāranirodho …pe… ",
  "sn22.90:9.17": "evametassa kevalassa dukkhakkhandhassa nirodho hotī”ti. ",
  "sn22.90:10.1": "“Evametaṃ, āvuso ānanda, hoti yesaṃ āyasmantānaṃ tādisā sabrahmacārayo anukampakā atthakāmā ovādakā anusāsakā. ",
  "sn22.90:10.2": "Idañca pana me āyasmato ānandassa dhammadesanaṃ sutvā dhammo abhisamito”ti. ",
  "sn22.90:10.3": "Aṭṭhamaṃ. "
}