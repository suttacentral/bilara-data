{
  "sn22.80:0.1": "Saṃyutta Nikāya 22 ",
  "sn22.80:0.2": "8. Khajjanīyavagga ",
  "sn22.80:0.3": "80. Piṇḍolyasutta ",
  "sn22.80:1.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme. ",
  "sn22.80:1.2": "Atha kho bhagavā kismiñcideva pakaraṇe bhikkhusaṅghaṃ paṇāmetvā pubbaṇhasamayaṃ nivāsetvā pattacīvaramādāya kapilavatthuṃ piṇḍāya pāvisi. ",
  "sn22.80:1.3": "Kapilavatthusmiṃ piṇḍāya caritvā pacchābhattaṃ piṇḍapātapaṭikkanto yena mahāvanaṃ tenupasaṅkami divāvihārāya. ",
  "sn22.80:1.4": "Mahāvanaṃ ajjhogāhetvā beluvalaṭṭhikāya mūle divāvihāraṃ nisīdi. ",
  "sn22.80:2.1": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "sn22.80:2.2": "“mayā kho bhikkhusaṅgho pabāḷho. ",
  "sn22.80:2.3": "Santettha bhikkhū navā acirapabbajitā adhunāgatā imaṃ dhammavinayaṃ. ",
  "sn22.80:2.4": "Tesaṃ mamaṃ apassantānaṃ siyā aññathattaṃ siyā vipariṇāmo. ",
  "sn22.80:2.5": "Seyyathāpi nāma vacchassa taruṇassa mātaraṃ apassantassa siyā aññathattaṃ siyā vipariṇāmo; ",
  "sn22.80:2.6": "evameva santettha bhikkhū navā acirapabbajitā adhunāgatā imaṃ dhammavinayaṃ tesaṃ mamaṃ apassantānaṃ siyā aññathattaṃ siyā vipariṇāmo. ",
  "sn22.80:2.7": "Seyyathāpi nāma bījānaṃ taruṇānaṃ udakaṃ alabhantānaṃ siyā aññathattaṃ siyā vipariṇāmo; ",
  "sn22.80:2.8": "evameva santettha …pe… ",
  "sn22.80:2.9": "tesaṃ mamaṃ alabhantānaṃ dassanāya siyā aññathattaṃ siyā vipariṇāmo. ",
  "sn22.80:2.10": "Yannūnāhaṃ yatheva mayā pubbe bhikkhusaṅgho anuggahito, evameva etarahi anuggaṇheyyaṃ bhikkhusaṅghan”ti. ",
  "sn22.80:3.1": "Atha kho brahmā sahampati bhagavato cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—brahmaloke antarahito bhagavato purato pāturahosi. ",
  "sn22.80:3.2": "Atha kho brahmā sahampati ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca: ",
  "sn22.80:3.3": "“evametaṃ, bhagavā, evametaṃ, sugata. ",
  "sn22.80:3.4": "Bhagavatā, bhante, bhikkhusaṃgho pabāḷho. ",
  "sn22.80:3.5": "Santettha bhikkhū navā acirapabbajitā adhunāgatā imaṃ dhammavinayaṃ. ",
  "sn22.80:3.6": "Tesaṃ bhagavantaṃ apassantānaṃ siyā aññathattaṃ siyā vipariṇāmo. ",
  "sn22.80:3.7": "Seyyathāpi nāma vacchassa taruṇassa mātaraṃ apassantassa siyā aññathattaṃ siyā vipariṇāmo; ",
  "sn22.80:3.8": "evameva santettha bhikkhū navā acirapabbajitā adhunāgatā imaṃ dhammavinayaṃ tesaṃ bhagavantaṃ apassantānaṃ siyā aññathattaṃ siyā vipariṇāmo. ",
  "sn22.80:3.9": "Seyyathāpi nāma bījānaṃ taruṇānaṃ udakaṃ alabhantānaṃ siyā aññathattaṃ siyā vipariṇāmo; ",
  "sn22.80:3.10": "evameva santettha bhikkhū navā acirapabbajitā adhunāgatā imaṃ dhammavinayaṃ, tesaṃ bhagavantaṃ alabhantānaṃ dassanāya siyā aññathattaṃ siyā vipariṇāmo. ",
  "sn22.80:3.11": "Abhinandatu, bhante, bhagavā bhikkhusaṃghaṃ; ",
  "sn22.80:3.12": "abhivadatu, bhante, bhagavā bhikkhusaṃghaṃ. ",
  "sn22.80:3.13": "Yatheva bhagavatā pubbe bhikkhusaṃgho anuggahito, evameva etarahi anuggaṇhātu bhikkhusaṃghan”ti. ",
  "sn22.80:4.1": "Adhivāsesi bhagavā tuṇhībhāvena. ",
  "sn22.80:4.2": "Atha kho brahmā sahampati bhagavato adhivāsanaṃ viditvā bhagavantaṃ abhivādetvā padakkhiṇaṃ katvā tatthevantaradhāyi. ",
  "sn22.80:5.1": "Atha kho bhagavā sāyanhasamayaṃ paṭisallānā vuṭṭhito yena nigrodhārāmo tenupasaṅkami; upasaṅkamitvā paññatte āsane nisīdi. ",
  "sn22.80:5.2": "Nisajja kho bhagavā tathārūpaṃ iddhābhisaṅkhāraṃ abhisaṅkhāsi yathā te bhikkhū ekadvīhikāya sārajjamānarūpā yenāhaṃ tenupasaṅkameyyuṃ. ",
  "sn22.80:5.3": "Tepi bhikkhū ekadvīhikāya sārajjamānarūpā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinne kho te bhikkhū bhagavā etadavoca: ",
  "sn22.80:6.1": "“Antamidaṃ, bhikkhave, jīvikānaṃ yadidaṃ piṇḍolyaṃ. ",
  "sn22.80:6.2": "Abhisāpoyaṃ, bhikkhave, lokasmiṃ piṇḍolo vicarasi pattapāṇīti. ",
  "sn22.80:6.3": "Tañca kho etaṃ, bhikkhave, kulaputtā upenti atthavasikā, atthavasaṃ paṭicca; ",
  "sn22.80:6.4": "neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā; ",
  "sn22.80:6.5": "api ca kho otiṇṇāmha jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā ",
  "sn22.80:6.6": "appeva nāma imassa kevalassa dukkhakkhandhassa antakiriyā paññāyethāti. ",
  "sn22.80:7.1": "Evaṃ pabbajito cāyaṃ, bhikkhave, kulaputto. ",
  "sn22.80:7.2": "So ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo. ",
  "sn22.80:7.3": "Seyyathāpi, bhikkhave, chavālātaṃ ubhatopadittaṃ majjhe gūthagataṃ, neva gāme kaṭṭhatthaṃ pharati, nāraññe kaṭṭhatthaṃ pharati. ",
  "sn22.80:7.4": "Tathūpamāhaṃ, bhikkhave, imaṃ puggalaṃ vadāmi gihibhogā ca parihīno, sāmaññatthañca na paripūreti. ",
  "sn22.80:8.1": "Tayome, bhikkhave, akusalavitakkā—",
  "sn22.80:8.2": "kāmavitakko, byāpādavitakko, vihiṃsāvitakko. ",
  "sn22.80:8.3": "Ime ca bhikkhave, tayo akusalavitakkā kva aparisesā nirujjhanti? ",
  "sn22.80:8.4": "Catūsu vā satipaṭṭhānesu suppatiṭṭhitacittassa viharato animittaṃ vā samādhiṃ bhāvayato. ",
  "sn22.80:8.5": "Yāvañcidaṃ, bhikkhave, alameva animitto samādhi bhāvetuṃ. ",
  "sn22.80:8.6": "Animitto, bhikkhave, samādhi bhāvito bahulīkato mahapphalo hoti mahānisaṃso. ",
  "sn22.80:9.1": "Dvemā, bhikkhave, diṭṭhiyo—",
  "sn22.80:9.2": "bhavadiṭṭhi ca vibhavadiṭṭhi ca. ",
  "sn22.80:9.3": "Tatra kho, bhikkhave, sutavā ariyasāvako iti paṭisañcikkhati: ",
  "sn22.80:9.4": "‘atthi nu kho taṃ kiñci lokasmiṃ yamahaṃ upādiyamāno na vajjavā assan’ti? ",
  "sn22.80:9.5": "So evaṃ pajānāti: ",
  "sn22.80:9.6": "‘natthi nu kho taṃ kiñci lokasmiṃ yamahaṃ upādiyamāno na vajjavā assaṃ. ",
  "sn22.80:9.7": "Ahañhi rūpaññeva upādiyamāno upādiyeyyaṃ vedanaññeva … ",
  "sn22.80:9.8": "saññaññeva … ",
  "sn22.80:9.9": "saṅkhāreyeva viññāṇaññeva upādiyamāno upādiyeyyaṃ. ",
  "sn22.80:9.10": "Tassa me assa upādānapaccayā bhavo; ",
  "sn22.80:9.11": "bhavapaccayā jāti; ",
  "sn22.80:9.12": "jātipaccayā jarāmaraṇaṃ sokaparidevadukkhadomanassupāyāsā sambhaveyyuṃ. ",
  "sn22.80:9.13": "Evametassa kevalassa dukkhakkhandhassa samudayo assā’ti. ",
  "sn22.80:10.1": "Taṃ kiṃ maññatha, bhikkhave, ",
  "sn22.80:10.2": "rūpaṃ niccaṃ vā aniccaṃ vā”ti? ",
  "sn22.80:10.3": "“Aniccaṃ, bhante”. ",
  "sn22.80:10.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn22.80:10.5": "“Dukkhaṃ, bhante”. ",
  "sn22.80:10.6": "“Yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ: ",
  "sn22.80:10.7": "‘etaṃ mama, esohamasmi, eso me attā’”ti? ",
  "sn22.80:10.8": "“No hetaṃ, bhante”. ",
  "sn22.80:10.9": "“Vedanā … ",
  "sn22.80:10.10": "saññā … ",
  "sn22.80:10.11": "saṅkhārā … ",
  "sn22.80:10.12": "viññāṇaṃ …pe… ",
  "sn22.80:10.13": "tasmātiha, bhikkhave, ",
  "sn22.80:10.14": "evaṃ passaṃ … ",
  "sn22.80:10.15": "nāparaṃ itthattāyāti pajānātī”ti. ",
  "sn22.80:10.16": "Aṭṭhamaṃ. "
}