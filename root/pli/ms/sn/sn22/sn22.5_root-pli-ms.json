{
  "sn22.5:0.1": "Saṃyutta Nikāya 22 ",
  "sn22.5:0.2": "1. Nakulapituvagga ",
  "sn22.5:0.3": "5. Samādhisutta ",
  "sn22.5:1.1": "Evaṃ me sutaṃ—",
  "sn22.5:1.2": "…pe… sāvatthiyaṃ … ",
  "sn22.5:1.3": "tatra kho …pe… etadavoca: ",
  "sn22.5:1.4": "“samādhiṃ, bhikkhave, bhāvetha; ",
  "sn22.5:1.5": "samāhito, bhikkhave, bhikkhu yathābhūtaṃ pajānāti. ",
  "sn22.5:1.6": "Kiñca yathābhūtaṃ pajānāti? ",
  "sn22.5:1.7": "Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṃ samudayañca atthaṅgamañca, viññāṇassa samudayañca atthaṅgamañca. ",
  "sn22.5:2.1": "Ko ca, bhikkhave, rūpassa samudayo, ko vedanāya samudayo, ko saññāya samudayo, ko saṅkhārānaṃ samudayo, ko viññāṇassa samudayo? ",
  "sn22.5:2.2": "Idha, bhikkhave, bhikkhu abhinandati abhivadati ajjhosāya tiṭṭhati. ",
  "sn22.5:3.1": "Kiñca abhinandati abhivadati ajjhosāya tiṭṭhati? ",
  "sn22.5:3.2": "Rūpaṃ abhinandati abhivadati ajjhosāya tiṭṭhati. ",
  "sn22.5:3.3": "Tassa rūpaṃ abhinandato abhivadato ajjhosāya tiṭṭhato uppajjati nandī. ",
  "sn22.5:3.4": "Yā rūpe nandī tadupādānaṃ. ",
  "sn22.5:3.5": "Tassupādānapaccayā bhavo; ",
  "sn22.5:3.6": "bhavapaccayā jāti; ",
  "sn22.5:3.7": "jātipaccayā jarāmaraṇaṃ sokaparidevadukkhadomanassupāyāsā sambhavanti. ",
  "sn22.5:3.8": "Evametassa kevalassa dukkhakkhandhassa samudayo hoti. ",
  "sn22.5:4.1": "Vedanaṃ abhinandati …pe… ",
  "sn22.5:4.2": "saññaṃ abhinandati … ",
  "sn22.5:4.3": "saṅkhāre abhinandati … ",
  "sn22.5:4.4": "viññāṇaṃ abhinandati abhivadati ajjhosāya tiṭṭhati. ",
  "sn22.5:4.5": "Tassa viññāṇaṃ abhinandato abhivadato ajjhosāya tiṭṭhato uppajjati nandī. ",
  "sn22.5:4.6": "Yā viññāṇe nandī tadupādānaṃ. ",
  "sn22.5:4.7": "Tassupādānapaccayā bhavo; ",
  "sn22.5:4.8": "bhavapaccayā jāti; ",
  "sn22.5:4.9": "jātipaccayā …pe… ",
  "sn22.5:4.10": "evametassa kevalassa dukkhakkhandhassa samudayo hoti. ",
  "sn22.5:5.1": "Ayaṃ, bhikkhave, rūpassa samudayo; ",
  "sn22.5:5.2": "ayaṃ vedanāya samudayo; ",
  "sn22.5:5.3": "ayaṃ saññāya samudayo; ",
  "sn22.5:5.4": "ayaṃ saṅkhārānaṃ samudayo; ",
  "sn22.5:5.5": "ayaṃ viññāṇassa samudayo. ",
  "sn22.5:6.1": "Ko ca, bhikkhave, rūpassa atthaṅgamo, ko vedanāya … ",
  "sn22.5:6.2": "ko saññāya … ",
  "sn22.5:6.3": "ko saṅkhārānaṃ … ",
  "sn22.5:6.4": "ko viññāṇassa atthaṅgamo? ",
  "sn22.5:7.1": "Idha, bhikkhave, nābhinandati nābhivadati nājjhosāya tiṭṭhati. ",
  "sn22.5:8.1": "Kiñca nābhinandati nābhivadati nājjhosāya tiṭṭhati? ",
  "sn22.5:8.2": "Rūpaṃ nābhinandati nābhivadati nājjhosāya tiṭṭhati. ",
  "sn22.5:8.3": "Tassa rūpaṃ anabhinandato anabhivadato anajjhosāya tiṭṭhato yā rūpe nandī sā nirujjhati. ",
  "sn22.5:8.4": "Tassa nandīnirodhā upādānanirodho; ",
  "sn22.5:8.5": "upādānanirodhā bhavanirodho …pe… ",
  "sn22.5:8.6": "evametassa kevalassa dukkhakkhandhassa nirodho hoti. ",
  "sn22.5:9.1": "Vedanaṃ nābhinandati nābhivadati nājjhosāya tiṭṭhati. ",
  "sn22.5:9.2": "Tassa vedanaṃ anabhinandato anabhivadato anajjhosāya tiṭṭhato yā vedanāya nandī sā nirujjhati. ",
  "sn22.5:9.3": "Tassa nandīnirodhā upādānanirodho; ",
  "sn22.5:9.4": "upādānanirodhā bhavanirodho …pe… ",
  "sn22.5:9.5": "evametassa kevalassa dukkhakkhandhassa nirodho hoti. ",
  "sn22.5:10.1": "Saññaṃ nābhinandati …pe… ",
  "sn22.5:10.2": "saṅkhāre nābhinandati nābhivadati nājjhosāya tiṭṭhati. ",
  "sn22.5:10.3": "Tassa saṅkhāre anabhinandato anabhivadato anajjhosāya tiṭṭhato yā saṅkhāresu nandī sā nirujjhati. ",
  "sn22.5:10.4": "Tassa nandīnirodhā upādānanirodho; ",
  "sn22.5:10.5": "upādānanirodhā bhavanirodho …pe… ",
  "sn22.5:10.6": "evametassa kevalassa dukkhakkhandhassa nirodho hoti. ",
  "sn22.5:11.1": "Viññāṇaṃ nābhinandati nābhivadati nājjhosāya tiṭṭhati. ",
  "sn22.5:11.2": "Tassa viññāṇaṃ anabhinandato anabhivadato anajjhosāya tiṭṭhato yā viññāṇe nandī sā nirujjhati. ",
  "sn22.5:11.3": "Tassa nandīnirodhā upādānanirodho …pe… ",
  "sn22.5:11.4": "evametassa kevalassa dukkhakkhandhassa nirodho hoti. ",
  "sn22.5:12.1": "Ayaṃ, bhikkhave, rūpassa atthaṅgamo, ayaṃ vedanāya atthaṅgamo, ayaṃ saññāya atthaṅgamo, ayaṃ saṅkhārānaṃ atthaṅgamo, ayaṃ viññāṇassa atthaṅgamo”ti. ",
  "sn22.5:12.2": "Pañcamaṃ. "
}