{
  "sn22.103:0.1": "Saṃyutta Nikāya 22 ",
  "sn22.103:0.2": "11. Antavagga ",
  "sn22.103:0.3": "103. Antasutta ",
  "sn22.103:1.1": "Sāvatthinidānaṃ. ",
  "sn22.103:1.2": "“Cattārome, bhikkhave, antā. ",
  "sn22.103:1.3": "Katame cattāro? ",
  "sn22.103:1.4": "Sakkāyanto, sakkāyasamudayanto, sakkāyanirodhanto, sakkāyanirodhagāminippaṭipadanto. ",
  "sn22.103:1.5": "Katamo ca, bhikkhave, sakkāyanto? ",
  "sn22.103:1.6": "Pañcupādānakkhandhātissa vacanīyaṃ. ",
  "sn22.103:1.7": "Katame pañca? ",
  "sn22.103:1.8": "Seyyathidaṃ—rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho—",
  "sn22.103:1.9": "ayaṃ vuccati, bhikkhave, sakkāyanto. ",
  "sn22.103:2.1": "Katamo ca, bhikkhave, sakkāyasamudayanto? ",
  "sn22.103:2.2": "Yāyaṃ taṇhā ponobhavikā nandirāgasahagatā tatratatrābhinandinī, seyyathidaṃ—",
  "sn22.103:2.3": "kāmataṇhā, bhavataṇhā, vibhavataṇhā. ",
  "sn22.103:2.4": "Ayaṃ vuccati, bhikkhave, sakkāyasamudayanto. ",
  "sn22.103:3.1": "Katamo ca, bhikkhave, sakkāyanirodhanto? ",
  "sn22.103:3.2": "Yo tassāyeva taṇhāya asesavirāganirodho cāgo paṭinissaggo mutti anālayo—",
  "sn22.103:3.3": "ayaṃ vuccati, bhikkhave, sakkāyanirodhanto. ",
  "sn22.103:4.1": "Katamo ca, bhikkhave, sakkāyanirodhagāminippaṭipadanto? ",
  "sn22.103:4.2": "Ayameva ariyo aṭṭhaṅgiko maggo. ",
  "sn22.103:4.3": "Seyyathidaṃ—sammādiṭṭhi …pe… sammāsamādhi. ",
  "sn22.103:4.4": "Ayaṃ vuccati, bhikkhave, sakkāyanirodhagāminippaṭipadanto. ",
  "sn22.103:4.5": "Ime kho, bhikkhave, cattāro antā”ti. ",
  "sn22.103:4.6": "Paṭhamaṃ. "
}