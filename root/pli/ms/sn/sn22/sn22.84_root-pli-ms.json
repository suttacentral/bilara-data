{
  "sn22.84:0.1": "Saṃyutta Nikāya 22 ",
  "sn22.84:0.2": "9. Theravagga ",
  "sn22.84:0.3": "84. Tissasutta ",
  "sn22.84:1.1": "Sāvatthinidānaṃ. ",
  "sn22.84:1.2": "Tena kho pana samayena āyasmā tisso bhagavato pitucchāputto sambahulānaṃ bhikkhūnaṃ evamāroceti: ",
  "sn22.84:1.3": "“api me, āvuso, madhurakajāto viya kāyo; ",
  "sn22.84:1.4": "disāpi me na pakkhāyanti; ",
  "sn22.84:1.5": "dhammāpi maṃ na paṭibhanti; ",
  "sn22.84:1.6": "thinamiddhañca me cittaṃ pariyādāya tiṭṭhati; ",
  "sn22.84:1.7": "anabhirato ca brahmacariyaṃ carāmi; ",
  "sn22.84:1.8": "hoti ca me dhammesu vicikicchā”ti. ",
  "sn22.84:2.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "sn22.84:2.2": "“āyasmā, bhante, tisso bhagavato pitucchāputto sambahulānaṃ bhikkhūnaṃ evamāroceti: ",
  "sn22.84:2.3": "‘api me, āvuso, madhurakajāto viya kāyo; ",
  "sn22.84:2.4": "disāpi me na pakkhāyanti; ",
  "sn22.84:2.5": "dhammāpi maṃ na paṭibhanti; ",
  "sn22.84:2.6": "thinamiddhañca me cittaṃ pariyādāya tiṭṭhati; ",
  "sn22.84:2.7": "anabhirato ca brahmacariyaṃ carāmi; ",
  "sn22.84:2.8": "hoti ca me dhammesu vicikicchā’”ti. ",
  "sn22.84:3.1": "Atha kho bhagavā aññataraṃ bhikkhuṃ āmantesi: ",
  "sn22.84:3.2": "“ehi tvaṃ, bhikkhu, mama vacanena tissaṃ bhikkhuṃ āmantehī”ti. ",
  "sn22.84:3.3": "“Evaṃ, bhante”ti kho so bhikkhu bhagavato paṭissutvā yenāyasmā tisso tenupasaṅkami; upasaṅkamitvā āyasmantaṃ tissaṃ etadavoca: ",
  "sn22.84:3.4": "“satthā taṃ, āvuso tissa, āmantetī”ti. ",
  "sn22.84:3.5": "“Evamāvuso”ti kho āyasmā tisso tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ tissaṃ bhagavā etadavoca: ",
  "sn22.84:3.6": "“saccaṃ kira tvaṃ, tissa, sambahulānaṃ bhikkhūnaṃ evamārocesi: ",
  "sn22.84:3.7": "‘api me, āvuso, madhurakajāto viya kāyo …pe… ",
  "sn22.84:3.8": "hoti ca me dhammesu vicikicchā’”ti? ",
  "sn22.84:3.9": "“Evaṃ, bhante”. ",
  "sn22.84:3.10": "“Taṃ kiṃ maññasi, tissa, ",
  "sn22.84:3.11": "rūpe avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa, tassa rūpassa vipariṇāmaññathābhāvā uppajjanti sokaparidevadukkhadomanassupāyāsā”ti? ",
  "sn22.84:3.12": "“Evaṃ, bhante”. ",
  "sn22.84:4.1": "“Sādhu sādhu, tissa. ",
  "sn22.84:4.2": "Evañhetaṃ, tissa, hoti. ",
  "sn22.84:4.3": "Yathā taṃ rūpe avigatarāgassa … ",
  "sn22.84:4.4": "vedanāya … ",
  "sn22.84:4.5": "saññāya … ",
  "sn22.84:4.6": "saṅkhāresu avigatarāgassa …pe… ",
  "sn22.84:4.7": "tesaṃ saṅkhārānaṃ vipariṇāmaññathābhāvā uppajjanti sokaparidevadukkhadomanassupāyāsā”ti? ",
  "sn22.84:4.8": "“Evaṃ, bhante”. ",
  "sn22.84:5.1": "“Sādhu sādhu, tissa. ",
  "sn22.84:5.2": "Evañhetaṃ, tissa, hoti. ",
  "sn22.84:5.3": "Yathā taṃ saṅkhāresu anigatarāgassa, viññāṇe avigatarāgassa avigatacchandassa avigatapemassa avigatapipāsassa avigatapariḷāhassa avigatataṇhassa, tassa viññāṇassa vipariṇāmaññathābhāvā uppajjanti sokaparidevadukkhadomanassupāyāsā”ti? ",
  "sn22.84:5.4": "“Evaṃ, bhante”. ",
  "sn22.84:6.1": "“Sādhu sādhu, tissa. ",
  "sn22.84:6.2": "Evañhetaṃ, tissa, hoti. ",
  "sn22.84:6.3": "Yathā taṃ viññāṇe avigatarāgassa. ",
  "sn22.84:6.4": "Taṃ kiṃ maññasi, tissa, ",
  "sn22.84:6.5": "rūpe vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa, tassa rūpassa vipariṇāmaññathābhāvā uppajjanti sokaparidevadukkhadomanassupāyāsā”ti? ",
  "sn22.84:6.6": "“No hetaṃ, bhante”. ",
  "sn22.84:7.1": "“Sādhu sādhu, tissa. ",
  "sn22.84:7.2": "Evañhetaṃ, tissa, hoti. ",
  "sn22.84:7.3": "Yathā taṃ rūpe vigatarāgassa … ",
  "sn22.84:7.4": "vedanāya … ",
  "sn22.84:7.5": "saññāya … ",
  "sn22.84:7.6": "saṅkhāresu vigatarāgassa … ",
  "sn22.84:7.7": "viññāṇe vigatarāgassa vigatacchandassa vigatapemassa vigatapipāsassa vigatapariḷāhassa vigatataṇhassa tassa viññāṇassa vipariṇāmaññathābhāvā uppajjanti sokaparidevadukkhadomanassupāyāsā”ti? ",
  "sn22.84:7.8": "“No hetaṃ, bhante”. ",
  "sn22.84:8.1": "“Sādhu sādhu, tissa. ",
  "sn22.84:8.2": "Evañhetaṃ, tissa, hoti. ",
  "sn22.84:8.3": "Yathā taṃ viññāṇe vigatarāgassa. ",
  "sn22.84:8.4": "Taṃ kiṃ maññasi, tissa, ",
  "sn22.84:8.5": "rūpaṃ niccaṃ vā aniccaṃ vā”ti? ",
  "sn22.84:8.6": "“Aniccaṃ, bhante”. ",
  "sn22.84:8.7": "“Vedanā … ",
  "sn22.84:8.8": "saññā … ",
  "sn22.84:8.9": "saṅkhārā … ",
  "sn22.84:8.10": "viññāṇaṃ niccaṃ vā aniccaṃ vā”ti? ",
  "sn22.84:8.11": "“Aniccaṃ, bhante”. ",
  "sn22.84:8.12": "“Tasmātiha …pe… ",
  "sn22.84:8.13": "evaṃ passaṃ …pe… ",
  "sn22.84:8.14": "nāparaṃ itthattāyāti pajānāti. ",
  "sn22.84:9.1": "Seyyathāpi, tissa, dve purisā—",
  "sn22.84:9.2": "eko puriso amaggakusalo, eko puriso maggakusalo. ",
  "sn22.84:9.3": "Tamenaṃ so amaggakusalo puriso amuṃ maggakusalaṃ purisaṃ maggaṃ puccheyya. ",
  "sn22.84:9.4": "So evaṃ vadeyya: ",
  "sn22.84:9.5": "‘ehi, bho purisa, ayaṃ maggo. ",
  "sn22.84:9.6": "Tena muhuttaṃ gaccha. ",
  "sn22.84:9.7": "Tena muhuttaṃ gantvā dakkhissasi dvedhāpathaṃ, tattha vāmaṃ muñcitvā dakkhiṇaṃ gaṇhāhi. ",
  "sn22.84:9.8": "Tena muhuttaṃ gaccha. ",
  "sn22.84:9.9": "Tena muhuttaṃ gantvā dakkhissasi tibbaṃ vanasaṇḍaṃ. ",
  "sn22.84:9.10": "Tena muhuttaṃ gaccha. ",
  "sn22.84:9.11": "Tena muhuttaṃ gantvā dakkhissasi mahantaṃ ninnaṃ pallalaṃ. ",
  "sn22.84:9.12": "Tena muhuttaṃ gaccha. ",
  "sn22.84:9.13": "Tena muhuttaṃ gantvā dakkhissasi sobbhaṃ papātaṃ. ",
  "sn22.84:9.14": "Tena muhuttaṃ gaccha. ",
  "sn22.84:9.15": "Tena muhuttaṃ gantvā dakkhissasi samaṃ bhūmibhāgaṃ ramaṇīyan’ti. ",
  "sn22.84:10.1": "Upamā kho myāyaṃ, tissa, katā atthassa viññāpanāya. ",
  "sn22.84:10.2": "Ayaṃ cevettha attho: ",
  "sn22.84:10.3": "‘puriso amaggakusalo’ti kho, tissa, puthujjanassetaṃ adhivacanaṃ. ",
  "sn22.84:10.4": "‘Puriso maggakusalo’ti kho, tissa, tathāgatassetaṃ adhivacanaṃ arahato sammāsambuddhassa. ",
  "sn22.84:10.5": "‘Dvedhāpatho’ti kho, tissa, vicikicchāyetaṃ adhivacanaṃ. ",
  "sn22.84:10.6": "‘Vāmo maggo’ti kho, tissa, aṭṭhaṅgikassetaṃ micchāmaggassa adhivacanaṃ, seyyathidaṃ—",
  "sn22.84:10.7": "micchādiṭṭhiyā …pe… micchāsamādhissa. ",
  "sn22.84:10.8": "‘Dakkhiṇo maggo’ti kho, tissa, ariyassetaṃ aṭṭhaṅgikassa maggassa adhivacanaṃ, seyyathidaṃ—",
  "sn22.84:10.9": "sammādiṭṭhiyā …pe… sammāsamādhissa. ",
  "sn22.84:10.10": "‘Tibbo vanasaṇḍo’ti kho, tissa, avijjāyetaṃ adhivacanaṃ. ",
  "sn22.84:10.11": "‘Mahantaṃ ninnaṃ pallalan’ti kho, tissa, kāmānametaṃ adhivacanaṃ. ",
  "sn22.84:10.12": "‘Sobbho papāto’ti kho, tissa, kodhūpāyāsassetaṃ adhivacanaṃ. ",
  "sn22.84:10.13": "‘Samo bhūmibhāgo ramaṇīyo’ti kho, tissa, nibbānassetaṃ adhivacanaṃ. ",
  "sn22.84:10.14": "Abhirama, tissa, abhirama, tissa. ",
  "sn22.84:10.15": "Ahamovādena ahamanuggahena ahamanusāsaniyā”ti. ",
  "sn22.84:11.1": "Idamavoca bhagavā. ",
  "sn22.84:11.2": "Attamano āyasmā tisso bhagavato bhāsitaṃ abhinandīti. ",
  "sn22.84:11.3": "Dutiyaṃ. "
}