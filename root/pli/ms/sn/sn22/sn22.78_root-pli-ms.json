{
  "sn22.78:0.1": "Saṃyutta Nikāya 22 ",
  "sn22.78:0.2": "8. Khajjanīyavagga ",
  "sn22.78:0.3": "78. Sīhasutta ",
  "sn22.78:1.1": "Sāvatthinidānaṃ. ",
  "sn22.78:1.2": "“Sīho, bhikkhave, migarājā sāyanhasamayaṃ āsayā nikkhamati; āsayā nikkhamitvā vijambhati; vijambhitvā samantā catuddisā anuviloketi; samantā catuddisā anuviloketvā tikkhattuṃ sīhanādaṃ nadati; tikkhattuṃ sīhanādaṃ naditvā gocarāya pakkamati. ",
  "sn22.78:1.3": "Ye hi keci, bhikkhave, tiracchānagatā pāṇā sīhassa migarañño nadato saddaṃ suṇanti; yebhuyyena bhayaṃ saṃvegaṃ santāsaṃ āpajjanti; bilaṃ bilāsayā pavisanti; dakaṃ dakāsayā pavisanti; vanaṃ vanāsayā pavisanti; ākāsaṃ pakkhino bhajanti. ",
  "sn22.78:1.4": "Yepi te, bhikkhave, rañño nāgā gāmanigamarājadhānīsu, daḷhehi varattehi baddhā, tepi tāni bandhanāni sañchinditvā sampadāletvā bhītā muttakarīsaṃ cajamānā, yena vā tena vā palāyanti. ",
  "sn22.78:1.5": "Evaṃ mahiddhiko kho, bhikkhave, sīho migarājā tiracchānagatānaṃ pāṇānaṃ, evaṃ mahesakkho, evaṃ mahānubhāvo. ",
  "sn22.78:2.1": "Evameva kho, bhikkhave, yadā tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So dhammaṃ deseti: ",
  "sn22.78:2.2": "‘iti rūpaṃ, iti rūpassa samudayo, iti rūpassa atthaṅgamo; ",
  "sn22.78:2.3": "iti vedanā … ",
  "sn22.78:2.4": "iti saññā … ",
  "sn22.78:2.5": "iti saṅkhārā … ",
  "sn22.78:2.6": "iti viññāṇaṃ, iti viññāṇassa samudayo, iti viññāṇassa atthaṅgamo’ti. ",
  "sn22.78:2.7": "Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjanti: ",
  "sn22.78:2.8": "‘aniccāva kira, bho, mayaṃ samānā niccamhāti amaññimha. ",
  "sn22.78:2.9": "Addhuvāva kira, bho, mayaṃ samānā dhuvamhāti amaññimha. ",
  "sn22.78:2.10": "Asassatāva kira, bho, mayaṃ samānā sassatamhāti amaññimha. ",
  "sn22.78:2.11": "Mayampi kira, bho, aniccā addhuvā asassatā sakkāyapariyāpannā’ti. ",
  "sn22.78:2.12": "Evaṃ mahiddhiko kho, bhikkhave, tathāgato sadevakassa lokassa, evaṃ mahesakkho, evaṃ mahānubhāvo”ti. ",
  "sn22.78:2.13": "Idamavoca bhagavā …pe… ",
  "sn22.78:2.14": "etadavoca satthā: ",
  "sn22.78:3.1": "“Yadā buddho abhiññāya, ",
  "sn22.78:3.2": "dhammacakkaṃ pavattayi; ",
  "sn22.78:3.3": "Sadevakassa lokassa, ",
  "sn22.78:3.4": "satthā appaṭipuggalo. ",
  "sn22.78:4.1": "Sakkāyañca nirodhañca, ",
  "sn22.78:4.2": "sakkāyassa ca sambhavaṃ; ",
  "sn22.78:4.3": "Ariyañcaṭṭhaṅgikaṃ maggaṃ, ",
  "sn22.78:4.4": "dukkhūpasamagāminaṃ. ",
  "sn22.78:5.1": "Yepi dīghāyukā devā, ",
  "sn22.78:5.2": "vaṇṇavanto yasassino; ",
  "sn22.78:5.3": "Bhītā santāsamāpāduṃ, ",
  "sn22.78:5.4": "sīhassevitare migā. ",
  "sn22.78:6.1": "Avītivattā sakkāyaṃ, ",
  "sn22.78:6.2": "aniccā kira bho mayaṃ; ",
  "sn22.78:6.3": "Sutvā arahato vākyaṃ, ",
  "sn22.78:6.4": "vippamuttassa tādino”ti. ",
  "sn22.78:6.5": "Chaṭṭhaṃ. "
}