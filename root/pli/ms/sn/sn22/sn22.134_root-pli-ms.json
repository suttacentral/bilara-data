{
  "sn22.134:0.1": "Saṃyutta Nikāya 22 ",
  "sn22.134:0.2": "13. Avijjāvagga ",
  "sn22.134:0.3": "134. Dutiyakoṭṭhikasutta ",
  "sn22.134:1.1": "Bārāṇasiyaṃ viharanti isipatane migadāye …pe… ",
  "sn22.134:1.2": "“‘avijjā, avijjā’ti, āvuso koṭṭhika, vuccati. ",
  "sn22.134:1.3": "Katamā nu kho, āvuso, avijjā; ",
  "sn22.134:1.4": "kittāvatā ca avijjāgato hotī”ti? ",
  "sn22.134:2.1": "“Idhāvuso, assutavā puthujjano rūpassa samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "sn22.134:2.2": "Vedanāya …pe… ",
  "sn22.134:2.3": "saññāya … ",
  "sn22.134:2.4": "saṅkhārānaṃ … ",
  "sn22.134:2.5": "viññāṇassa samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "sn22.134:2.6": "Ayaṃ vuccatāvuso, avijjā; ",
  "sn22.134:2.7": "ettāvatā ca avijjāgato hotī”ti. ",
  "sn22.134:3.1": "Evaṃ vutte, āyasmā sāriputto āyasmantaṃ mahākoṭṭhikaṃ etadavoca: ",
  "sn22.134:3.2": "“‘vijjā, vijjā’ti, āvuso koṭṭhika, vuccati. ",
  "sn22.134:3.3": "Katamā nu kho, āvuso, vijjā; ",
  "sn22.134:3.4": "kittāvatā ca vijjāgato hotī”ti? ",
  "sn22.134:4.1": "“Idhāvuso, sutavā ariyasāvako rūpassa samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "sn22.134:4.2": "Vedanāya …pe… ",
  "sn22.134:4.3": "saññāya … ",
  "sn22.134:4.4": "saṅkhārānaṃ … ",
  "sn22.134:4.5": "viññāṇassa samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "sn22.134:4.6": "Ayaṃ vuccatāvuso, vijjā; ",
  "sn22.134:4.7": "ettāvatā ca vijjāgato hotī”ti. ",
  "sn22.134:4.8": "Navamaṃ. "
}