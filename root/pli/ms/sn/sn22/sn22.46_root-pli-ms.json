{
  "sn22.46:0.1": "Saṃyutta Nikāya 22 ",
  "sn22.46:0.2": "5. Attadīpavagga ",
  "sn22.46:0.3": "46. Dutiyaaniccasutta ",
  "sn22.46:1.1": "Sāvatthinidānaṃ. ",
  "sn22.46:1.2": "“Rūpaṃ, bhikkhave, aniccaṃ. ",
  "sn22.46:1.3": "Yadaniccaṃ taṃ dukkhaṃ; ",
  "sn22.46:1.4": "yaṃ dukkhaṃ tadanattā; ",
  "sn22.46:1.5": "yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. ",
  "sn22.46:1.6": "Vedanā aniccā … ",
  "sn22.46:1.7": "saññā aniccā … ",
  "sn22.46:1.8": "saṅkhārā aniccā … ",
  "sn22.46:1.9": "viññāṇaṃ aniccaṃ. ",
  "sn22.46:1.10": "Yadaniccaṃ taṃ dukkhaṃ; ",
  "sn22.46:1.11": "yaṃ dukkhaṃ tadanattā; ",
  "sn22.46:1.12": "yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. ",
  "sn22.46:2.1": "Evametaṃ yathābhūtaṃ sammappaññāya passato pubbantānudiṭṭhiyo na honti. ",
  "sn22.46:2.2": "Pubbantānudiṭṭhīnaṃ asati, aparantānudiṭṭhiyo na honti. ",
  "sn22.46:2.3": "Aparantānudiṭṭhīnaṃ asati, thāmaso parāmāso na hoti. ",
  "sn22.46:2.4": "Thāmase parāmāse asati rūpasmiṃ … ",
  "sn22.46:2.5": "vedanāya … ",
  "sn22.46:2.6": "saññāya … ",
  "sn22.46:2.7": "saṅkhāresu … ",
  "sn22.46:2.8": "viññāṇasmiṃ cittaṃ virajjati vimuccati anupādāya āsavehi. ",
  "sn22.46:2.9": "Vimuttattā ṭhitaṃ. Ṭhitattā santusitaṃ. Santusitattā na paritassati. Aparitassaṃ paccattaññeva parinibbāyati. ",
  "sn22.46:2.10": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn22.46:2.11": "Catutthaṃ. "
}