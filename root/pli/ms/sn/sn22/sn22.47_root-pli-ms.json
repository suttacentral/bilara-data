{
  "sn22.47:0.1": "Saṃyutta Nikāya 22 ",
  "sn22.47:0.2": "5. Attadīpavagga ",
  "sn22.47:0.3": "47. Samanupassanāsutta ",
  "sn22.47:1.1": "Sāvatthinidānaṃ. ",
  "sn22.47:1.2": "“Ye hi keci, bhikkhave, samaṇā vā brāhmaṇā vā anekavihitaṃ attānaṃ samanupassamānā samanupassanti, sabbete pañcupādānakkhandhe samanupassanti, etesaṃ vā aññataraṃ. ",
  "sn22.47:1.3": "Katame pañca? ",
  "sn22.47:1.4": "Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto ",
  "sn22.47:1.5": "rūpaṃ attato samanupassati, rūpavantaṃ vā attānaṃ; attani vā rūpaṃ, rūpasmiṃ vā attānaṃ. ",
  "sn22.47:1.6": "Vedanaṃ … ",
  "sn22.47:1.7": "saññaṃ … ",
  "sn22.47:1.8": "saṅkhāre … ",
  "sn22.47:1.9": "viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. ",
  "sn22.47:2.1": "Iti ayañceva samanupassanā ‘asmī’ti cassa avigataṃ hoti. ",
  "sn22.47:2.2": "‘Asmī’ti kho pana, bhikkhave, avigate pañcannaṃ indriyānaṃ avakkanti hoti—",
  "sn22.47:2.3": "cakkhundriyassa sotindriyassa ghānindriyassa jivhindriyassa kāyindriyassa. ",
  "sn22.47:2.4": "Atthi, bhikkhave, mano, atthi dhammā, atthi avijjādhātu. ",
  "sn22.47:2.5": "Avijjāsamphassajena, bhikkhave, vedayitena phuṭṭhassa assutavato puthujjanassa ‘asmī’tipissa hoti; ",
  "sn22.47:2.6": "‘ayamahamasmī’tipissa hoti; ",
  "sn22.47:2.7": "‘bhavissan’tipissa hoti; ",
  "sn22.47:2.8": "‘na bhavissan’tipissa hoti; ",
  "sn22.47:2.9": "‘rūpī bhavissan’tipissa hoti; ",
  "sn22.47:2.10": "‘arūpī bhavissan’tipissa hoti; ",
  "sn22.47:2.11": "‘saññī bhavissan’tipissa hoti; ",
  "sn22.47:2.12": "‘asaññī bhavissan’tipissa hoti; ",
  "sn22.47:2.13": "‘nevasaññīnāsaññī bhavissan’tipissa hoti. ",
  "sn22.47:3.1": "Tiṭṭhanteva kho, bhikkhave, tattheva pañcindriyāni. ",
  "sn22.47:3.2": "Athettha sutavato ariyasāvakassa avijjā pahīyati, vijjā uppajjati. ",
  "sn22.47:3.3": "Tassa avijjāvirāgā vijjuppādā ‘asmī’tipissa na hoti; ",
  "sn22.47:3.4": "‘ayamahamasmī’tipissa na hoti; ",
  "sn22.47:3.5": "‘bhavissan’ti … ",
  "sn22.47:3.6": "‘na bhavissan’ti … ",
  "sn22.47:3.7": "rūpī … ",
  "sn22.47:3.8": "arūpī … ",
  "sn22.47:3.9": "saññī … ",
  "sn22.47:3.10": "asaññī … ",
  "sn22.47:3.11": "‘nevasaññīnāsaññī bhavissan’tipissa na hotī”ti. ",
  "sn22.47:3.12": "Pañcamaṃ. "
}