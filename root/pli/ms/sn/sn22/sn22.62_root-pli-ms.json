{
  "sn22.62:0.1": "Saṃyutta Nikāya 22 ",
  "sn22.62:0.2": "6. Upayavagga ",
  "sn22.62:0.3": "62. Niruttipathasutta ",
  "sn22.62:1.1": "Sāvatthinidānaṃ. ",
  "sn22.62:1.2": "“Tayome, bhikkhave, niruttipathā adhivacanapathā paññattipathā asaṅkiṇṇā asaṅkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. ",
  "sn22.62:1.3": "Katame tayo? ",
  "sn22.62:1.4": "Yaṃ, bhikkhave, rūpaṃ atītaṃ niruddhaṃ vipariṇataṃ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; ",
  "sn22.62:1.5": "na tassa saṅkhā ‘atthī’ti, na tassa saṅkhā ‘bhavissatī’ti. ",
  "sn22.62:2.1": "Yā vedanā atītā niruddhā vipariṇatā ‘ahosī’ti tassā saṅkhā, ‘ahosī’ti tassā samaññā, ‘ahosī’ti tassā paññatti; ",
  "sn22.62:2.2": "na tassā saṅkhā ‘atthī’ti, na tassā saṅkhā ‘bhavissatī’ti. ",
  "sn22.62:3.1": "Yā saññā … ",
  "sn22.62:3.2": "ye saṅkhārā atītā niruddhā vipariṇatā ‘ahesun’ti tesaṃ saṅkhā, ‘ahesun’ti tesaṃ samaññā, ‘ahesun’ti tesaṃ paññatti; ",
  "sn22.62:3.3": "na tesaṃ saṅkhā ‘atthī’ti, na tesaṃ saṅkhā ‘bhavissantī’ti. ",
  "sn22.62:4.1": "Yaṃ viññāṇaṃ atītaṃ niruddhaṃ vipariṇataṃ, ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; ",
  "sn22.62:4.2": "na tassa saṅkhā ‘atthī’ti, na tassa saṅkhā ‘bhavissatī’ti. ",
  "sn22.62:5.1": "Yaṃ, bhikkhave, rūpaṃ ajātaṃ apātubhūtaṃ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; ",
  "sn22.62:5.2": "na tassa saṅkhā ‘atthī’ti, na tassa saṅkhā ‘ahosī’ti. ",
  "sn22.62:6.1": "Yā vedanā ajātā apātubhūtā, ‘bhavissatī’ti tassā saṅkhā, ‘bhavissatī’ti tassā samaññā, ‘bhavissatī’ti tassā paññatti; ",
  "sn22.62:6.2": "na tassā saṅkhā ‘atthī’ti, na tassā saṅkhā ‘ahosī’ti. ",
  "sn22.62:7.1": "Yā saññā … ",
  "sn22.62:7.2": "ye saṅkhārā ajātā apātubhūtā, ‘bhavissantī’ti tesaṃ saṅkhā, ‘bhavissantī’ti tesaṃ samaññā, ‘bhavissantī’ti tesaṃ paññatti; ",
  "sn22.62:7.3": "na tesaṃ saṅkhā ‘atthī’ti, na tesaṃ saṅkhā ‘ahesun’ti. ",
  "sn22.62:8.1": "Yaṃ viññāṇaṃ ajātaṃ apātubhūtaṃ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; ",
  "sn22.62:8.2": "na tassa saṅkhā ‘atthī’ti, na tassa saṅkhā ‘ahosī’ti. ",
  "sn22.62:9.1": "Yaṃ, bhikkhave, rūpaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; ",
  "sn22.62:9.2": "na tassa saṅkhā ‘ahosī’ti, na tassa saṅkhā ‘bhavissatī’ti. ",
  "sn22.62:10.1": "Yā vedanā jātā pātubhūtā, ‘atthī’ti tassā saṅkhā, ‘atthī’ti tassā samaññā, ‘atthī’ti tassā paññatti; ",
  "sn22.62:10.2": "na tassā saṅkhā ‘ahosī’ti, na tassā saṅkhā ‘bhavissatī’ti. ",
  "sn22.62:11.1": "Yā saññā … ",
  "sn22.62:11.2": "ye saṅkhārā jātā pātubhūtā, ‘atthī’ti tesaṃ saṅkhā, ‘atthī’ti tesaṃ samaññā, ‘atthī’ti tesaṃ paññatti; ",
  "sn22.62:11.3": "na tesaṃ saṅkhā ‘ahesun’ti, na tesaṃ saṅkhā, ‘bhavissantī’ti. ",
  "sn22.62:12.1": "Yaṃ viññāṇaṃ jātaṃ pātubhūtaṃ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; ",
  "sn22.62:12.2": "na tassa saṅkhā ‘ahosī’ti, na tassa saṅkhā ‘bhavissatī’ti. ",
  "sn22.62:13.1": "Ime kho, bhikkhave, tayo niruttipathā adhivacanapathā paññattipathā asaṃkiṇṇā asaṃkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. ",
  "sn22.62:13.2": "Yepi te, bhikkhave, ahesuṃ ukkalā vassabhaññā ahetukavādā akiriyavādā natthikavādā, tepime tayo niruttipathe adhivacanapathe paññattipathe na garahitabbaṃ nappaṭikkositabbaṃ amaññiṃsu. ",
  "sn22.62:13.3": "Taṃ kissa hetu? ",
  "sn22.62:13.4": "Nindāghaṭṭanabyārosaupārambhabhayā”ti. ",
  "sn22.62:13.5": "Majjhimapaṇṇāsakassa upayavaggo paṭhamo. ",
  "sn22.62:14.1": "Upayo bījaṃ udānaṃ, ",
  "sn22.62:14.2": "Upādānaparivattaṃ; ",
  "sn22.62:14.3": "Sattaṭṭhānañca sambuddho, ",
  "sn22.62:14.4": "Pañcamahāli ādittā; ",
  "sn22.62:14.5": "Vaggo niruttipathena cāti. "
}