{
  "sn22.99:0.1": "Saṃyutta Nikāya 22 ",
  "sn22.99:0.2": "10. Pupphavagga ",
  "sn22.99:0.3": "99. Gaddulabaddhasutta ",
  "sn22.99:1.1": "Sāvatthinidānaṃ. ",
  "sn22.99:1.2": "“Anamataggoyaṃ, bhikkhave, saṃsāro. ",
  "sn22.99:1.3": "Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. ",
  "sn22.99:1.4": "Hoti so, bhikkhave, samayo yaṃ mahāsamuddo ussussati visussati na bhavati; ",
  "sn22.99:1.5": "na tvevāhaṃ, bhikkhave, avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ dukkhassa antakiriyaṃ vadāmi. ",
  "sn22.99:1.6": "Hoti so, bhikkhave, samayo yaṃ sineru pabbatarājā ḍayhati vinassati na bhavati; ",
  "sn22.99:1.7": "na tvevāhaṃ, bhikkhave, avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ dukkhassa antakiriyaṃ vadāmi. ",
  "sn22.99:1.8": "Hoti so, bhikkhave, samayo yaṃ mahāpathavī ḍayhati vinassati na bhavati; ",
  "sn22.99:1.9": "na tvevāhaṃ, bhikkhave, avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ dukkhassa antakiriyaṃ vadāmi. ",
  "sn22.99:2.1": "Seyyathāpi, bhikkhave, sā gaddulabaddho daḷhe khīle vā thambhe vā upanibaddho tameva khīlaṃ vā thambhaṃ vā anuparidhāvati anuparivattati; ",
  "sn22.99:2.2": "evameva kho, bhikkhave, assutavā puthujjano ariyānaṃ adassāvī …pe… ",
  "sn22.99:2.3": "sappurisadhamme avinīto rūpaṃ attato samanupassati …pe… ",
  "sn22.99:2.4": "vedanaṃ attato samanupassati … ",
  "sn22.99:2.5": "saññaṃ attato samanupassati … ",
  "sn22.99:2.6": "saṅkhāre attato samanupassati … ",
  "sn22.99:2.7": "viññāṇaṃ attato samanupassati, viññāṇavantaṃ vā attānaṃ; attani vā viññāṇaṃ, viññāṇasmiṃ vā attānaṃ. ",
  "sn22.99:2.8": "So rūpaññeva anuparidhāvati anuparivattati, vedanaññeva …pe… saññaññeva … saṅkhāreyeva … viññāṇaññeva anuparidhāvati anuparivattati. ",
  "sn22.99:2.9": "So rūpaṃ anuparidhāvaṃ anuparivattaṃ, vedanaṃ …pe… saññaṃ … saṅkhāre … viññāṇaṃ anuparidhāvaṃ anuparivattaṃ, na parimuccati rūpamhā, na parimuccati vedanāya, na parimuccati saññāya, na parimuccati saṅkhārehi, na parimuccati viññāṇamhā, na parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn22.99:2.10": "‘Na parimuccati dukkhasmā’ti vadāmi. ",
  "sn22.99:3.1": "Sutavā ca kho, bhikkhave, ariyasāvako ariyānaṃ dassāvī …pe… sappurisadhamme suvinīto, ",
  "sn22.99:3.2": "na rūpaṃ attato samanupassati …pe… ",
  "sn22.99:3.3": "na vedanaṃ … ",
  "sn22.99:3.4": "na saññaṃ … ",
  "sn22.99:3.5": "na saṅkhāre … ",
  "sn22.99:3.6": "na viññāṇaṃ attato samanupassati, na viññāṇavantaṃ vā attānaṃ; na attani vā viññāṇaṃ, na viññāṇasmiṃ vā attānaṃ. ",
  "sn22.99:3.7": "So rūpaṃ nānuparidhāvati nānuparivattati, vedanaṃ … saññaṃ … saṅkhāre … viññāṇaṃ nānuparidhāvati nānuparivattati. ",
  "sn22.99:3.8": "So rūpaṃ ananuparidhāvaṃ ananuparivattaṃ, vedanaṃ … saññaṃ … saṅkhāre … viññāṇaṃ ananuparidhāvaṃ ananuparivattaṃ; parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn22.99:3.9": "‘Parimuccati dukkhasmā’ti vadāmī”ti. ",
  "sn22.99:3.10": "Sattamaṃ. "
}