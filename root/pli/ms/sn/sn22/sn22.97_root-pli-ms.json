{
  "sn22.97:0.1": "Saṃyutta Nikāya 22 ",
  "sn22.97:0.2": "10. Pupphavagga ",
  "sn22.97:0.3": "97. Nakhasikhāsutta ",
  "sn22.97:1.1": "Sāvatthinidānaṃ. ",
  "sn22.97:1.2": "Ekamantaṃ nisinno kho so bhikkhu bhagavantaṃ etadavoca: ",
  "sn22.97:1.3": "“atthi nu kho, bhante, kiñci rūpaṃ yaṃ rūpaṃ niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassati? ",
  "sn22.97:1.4": "Atthi nu kho, bhante, kāci vedanā yā vedanā niccā dhuvā sassatā avipariṇāmadhammā sassatisamaṃ tatheva ṭhassati? ",
  "sn22.97:1.5": "Atthi nu kho, bhante, kāci saññā …pe… ",
  "sn22.97:1.6": "keci saṅkhārā, ye saṅkhārā niccā dhuvā sassatā avipariṇāmadhammā sassatisamaṃ tatheva ṭhassanti? ",
  "sn22.97:1.7": "Atthi nu kho, bhante, kiñci viññāṇaṃ, yaṃ viññāṇaṃ niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassatī”ti? ",
  "sn22.97:1.8": "“Natthi kho, bhikkhu, kiñci rūpaṃ, yaṃ rūpaṃ niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassati. ",
  "sn22.97:1.9": "Natthi kho, bhikkhu, kāci vedanā … ",
  "sn22.97:1.10": "kāci saññā … ",
  "sn22.97:1.11": "keci saṅkhārā …pe… ",
  "sn22.97:1.12": "kiñci viññāṇaṃ, yaṃ viññāṇaṃ niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassatī”ti. ",
  "sn22.97:2.1": "Atha kho bhagavā parittaṃ nakhasikhāyaṃ paṃsuṃ āropetvā taṃ bhikkhuṃ etadavoca: ",
  "sn22.97:2.2": "“ettakampi kho, bhikkhu, rūpaṃ natthi niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassati. ",
  "sn22.97:2.3": "Ettakañcepi, bhikkhu, rūpaṃ abhavissa niccaṃ dhuvaṃ sassataṃ avipariṇāmadhammaṃ, nayidaṃ brahmacariyavāso paññāyetha sammā dukkhakkhayāya. ",
  "sn22.97:2.4": "Yasmā ca kho, bhikkhu, ettakampi rūpaṃ natthi niccaṃ dhuvaṃ sassataṃ avipariṇāmadhammaṃ, tasmā brahmacariyavāso paññāyati sammā dukkhakkhayāya”. ",
  "sn22.97:3.1": "Ettakāpi kho, bhikkhu, vedanā natthi niccā dhuvā sassatā avipariṇāmadhammā sassatisamaṃ tatheva ṭhassati. ",
  "sn22.97:3.2": "Ettakā cepi, bhikkhu, vedanā abhavissa niccā dhuvā sassatā avipariṇāmadhammā, na yidaṃ brahmacariyavāso paññāyetha sammā dukkhakkhayāya. ",
  "sn22.97:3.3": "Yasmā ca kho, bhikkhu, ettakāpi vedanā natthi niccā dhuvā sassatā avipariṇāmadhammā, tasmā brahmacariyavāso paññāyati sammā dukkhakkhayāya. ",
  "sn22.97:4.1": "Ettakāpi kho, bhikkhu, saññā natthi …pe… ",
  "sn22.97:4.2": "ettakāpi kho, bhikkhu, saṅkhārā natthi niccā dhuvā sassatā avipariṇāmadhammā sassatisamaṃ tatheva ṭhassanti. ",
  "sn22.97:4.3": "Ettakā cepi, bhikkhu, saṅkhārā abhavissaṃsu niccā dhuvā sassatā avipariṇāmadhammā, na yidaṃ brahmacariyavāso paññāyetha sammā dukkhakkhayāya. ",
  "sn22.97:4.4": "Yasmā ca kho, bhikkhu, ettakāpi saṅkhārā natthi niccā dhuvā sassatā avipariṇāmadhammā, tasmā brahmacariyavāso paññāyati sammā dukkhakkhayāya. ",
  "sn22.97:5.1": "Ettakampi kho, bhikkhu, viññāṇaṃ natthi niccaṃ dhuvaṃ sassataṃ avipariṇāmadhammaṃ sassatisamaṃ tatheva ṭhassati. ",
  "sn22.97:5.2": "Ettakampi kho, bhikkhu, viññāṇaṃ abhavissa niccaṃ dhuvaṃ sassataṃ avipariṇāmadhammaṃ, na yidaṃ brahmacariyavāso paññāyetha sammā dukkhakkhayāya. ",
  "sn22.97:5.3": "Yasmā ca kho, bhikkhu, ettakampi viññāṇaṃ natthi niccaṃ dhuvaṃ sassataṃ avipariṇāmadhammaṃ, tasmā brahmacariyavāso paññāyati sammā dukkhakkhayāya. ",
  "sn22.97:6.1": "Taṃ kiṃ maññasi, bhikkhu, ",
  "sn22.97:6.2": "rūpaṃ niccaṃ vā aniccaṃ vā”ti? ",
  "sn22.97:6.3": "“Aniccaṃ, bhante”. ",
  "sn22.97:6.4": "“Vedanā … ",
  "sn22.97:6.5": "saññā … ",
  "sn22.97:6.6": "saṅkhārā … ",
  "sn22.97:6.7": "viññāṇaṃ niccaṃ vā aniccaṃ vā”ti? ",
  "sn22.97:6.8": "“Aniccaṃ, bhante” …pe… ",
  "sn22.97:6.9": "“tasmātiha …pe… ",
  "sn22.97:6.10": "evaṃ passaṃ …pe… ",
  "sn22.97:6.11": "nāparaṃ itthattāyāti pajānātī”ti. ",
  "sn22.97:6.12": "Pañcamaṃ. "
}