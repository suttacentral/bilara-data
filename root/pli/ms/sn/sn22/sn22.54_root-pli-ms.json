{
  "sn22.54:0.1": "Saṃyutta Nikāya 22 ",
  "sn22.54:0.2": "6. Upayavagga ",
  "sn22.54:0.3": "54. Bījasutta ",
  "sn22.54:1.1": "Sāvatthinidānaṃ. ",
  "sn22.54:1.2": "“Pañcimāni, bhikkhave, bījajātāni. ",
  "sn22.54:1.3": "Katamāni pañca? ",
  "sn22.54:1.4": "Mūlabījaṃ, khandhabījaṃ, aggabījaṃ, phalubījaṃ, bījabījaññeva pañcamaṃ. ",
  "sn22.54:1.5": "Imāni cassu, bhikkhave, pañca bījajātāni akhaṇḍāni apūtikāni avātātapahatāni sārādāni sukhasayitāni, pathavī ca nāssa, āpo ca nāssa; ",
  "sn22.54:1.6": "api numāni, bhikkhave, pañca bījajātāni vuddhiṃ virūḷhiṃ vepullaṃ āpajjeyyun”ti? ",
  "sn22.54:1.7": "“No hetaṃ, bhante”. ",
  "sn22.54:1.8": "“Imāni cassu, bhikkhave, pañca bījajātāni akhaṇḍāni …pe… sukhasayitāni, pathavī ca assa, āpo ca assa; ",
  "sn22.54:1.9": "api numāni, bhikkhave, pañca bījajātāni vuddhiṃ virūḷhiṃ vepullaṃ āpajjeyyun”ti? ",
  "sn22.54:1.10": "“Evaṃ, bhante”. ",
  "sn22.54:1.11": "“Seyyathāpi, bhikkhave, pathavīdhātu, evaṃ catasso viññāṇaṭṭhitiyo daṭṭhabbā. ",
  "sn22.54:1.12": "Seyyathāpi, bhikkhave, āpodhātu, evaṃ nandirāgo daṭṭhabbo. ",
  "sn22.54:1.13": "Seyyathāpi, bhikkhave, pañca bījajātāni, evaṃ viññāṇaṃ sāhāraṃ daṭṭhabbaṃ. ",
  "sn22.54:2.1": "Rūpupayaṃ, bhikkhave, viññāṇaṃ tiṭṭhamānaṃ tiṭṭheyya, rūpārammaṇaṃ rūpappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. ",
  "sn22.54:2.2": "Vedanupayaṃ vā, bhikkhave, viññāṇaṃ tiṭṭhamānaṃ tiṭṭheyya …pe… ",
  "sn22.54:2.3": "saññupayaṃ vā, bhikkhave, viññāṇaṃ tiṭṭhamānaṃ tiṭṭheyya …pe… ",
  "sn22.54:2.4": "saṅkhārupayaṃ vā, bhikkhave, viññāṇaṃ tiṭṭhamānaṃ tiṭṭheyya, saṅkhārārammaṇaṃ saṅkhārappatiṭṭhaṃ nandūpasecanaṃ vuddhiṃ virūḷhiṃ vepullaṃ āpajjeyya. ",
  "sn22.54:3.1": "Yo, bhikkhave, evaṃ vadeyya: ",
  "sn22.54:3.2": "‘ahamaññatra rūpā aññatra vedanāya aññatra saññāya aññatra saṅkhārehi viññāṇassa āgatiṃ vā gatiṃ vā cutiṃ vā upapattiṃ vā vuddhiṃ vā virūḷhiṃ vā vepullaṃ vā paññāpessāmī’ti, netaṃ ṭhānaṃ vijjati. ",
  "sn22.54:4.1": "Rūpadhātuyā ceva, bhikkhave, bhikkhuno rāgo pahīno hoti. ",
  "sn22.54:4.2": "Rāgassa pahānā vocchijjatārammaṇaṃ patiṭṭhā viññāṇassa na hoti. ",
  "sn22.54:4.3": "Vedanādhātuyā ce … ",
  "sn22.54:4.4": "saññādhātuyā ce … ",
  "sn22.54:4.5": "saṅkhāradhātuyā ce … ",
  "sn22.54:4.6": "viññāṇadhātuyā ce, bhikkhave, bhikkhuno rāgo pahīno hoti. ",
  "sn22.54:4.7": "Rāgassa pahānā vocchijjatārammaṇaṃ patiṭṭhā viññāṇassa na hoti. ",
  "sn22.54:4.8": "Tadappatiṭṭhitaṃ viññāṇaṃ avirūḷhaṃ anabhisaṅkhacca vimuttaṃ. ",
  "sn22.54:4.9": "Vimuttattā ṭhitaṃ. Ṭhitattā santusitaṃ. Santusitattā na paritassati. Aparitassaṃ paccattaññeva parinibbāyati. ",
  "sn22.54:4.10": "‘Khīṇā jāti …pe… nāparaṃ itthattāyā’ti pajānātī”ti. ",
  "sn22.54:4.11": "Dutiyaṃ. "
}