{
  "sn22.83:0.1": "Saṃyutta Nikāya 22 ",
  "sn22.83:0.2": "9. Theravagga ",
  "sn22.83:0.3": "83. Ānandasutta ",
  "sn22.83:1.1": "Sāvatthinidānaṃ. ",
  "sn22.83:1.2": "Tatra kho āyasmā ānando bhikkhū āmantesi: ",
  "sn22.83:1.3": "“āvuso bhikkhave”ti. ",
  "sn22.83:1.4": "“Āvuso”ti kho te bhikkhū āyasmato ānandassa paccassosuṃ. ",
  "sn22.83:1.5": "Āyasmā ānando etadavoca: ",
  "sn22.83:2.1": "“Puṇṇo nāma, āvuso, āyasmā mantāṇiputto amhākaṃ navakānaṃ sataṃ bahūpakāro hoti. ",
  "sn22.83:2.2": "So amhe iminā ovādena ovadati: ",
  "sn22.83:2.3": "‘upādāya, āvuso ānanda, asmīti hoti, no anupādāya. ",
  "sn22.83:2.4": "Kiñca upādāya asmīti hoti, no anupādāya? ",
  "sn22.83:2.5": "Rūpaṃ upādāya asmīti hoti, no anupādāya. ",
  "sn22.83:2.6": "Vedanaṃ … ",
  "sn22.83:2.7": "saññaṃ … ",
  "sn22.83:2.8": "saṅkhāre … ",
  "sn22.83:2.9": "viññāṇaṃ upādāya asmīti hoti, no anupādāya. ",
  "sn22.83:3.1": "Seyyathāpi, āvuso ānanda, itthī vā puriso vā daharo yuvā maṇḍanakajātiko ādāse vā parisuddhe pariyodāte acche vā udakapatte sakaṃ mukhanimittaṃ paccavekkhamāno upādāya passeyya, no anupādāya; ",
  "sn22.83:3.2": "evameva kho, āvuso ānanda, rūpaṃ upādāya asmīti hoti, no anupādāya. ",
  "sn22.83:3.3": "Vedanaṃ … ",
  "sn22.83:3.4": "saññaṃ … ",
  "sn22.83:3.5": "saṅkhāre … ",
  "sn22.83:3.6": "viññāṇaṃ upādāya asmīti hoti, no anupādāya. ",
  "sn22.83:4.1": "Taṃ kiṃ maññasi, āvuso ānanda, ",
  "sn22.83:4.2": "rūpaṃ niccaṃ vā aniccaṃ vā’ti? ",
  "sn22.83:4.3": "‘Aniccaṃ, āvuso’. ",
  "sn22.83:4.4": "‘Vedanā … ",
  "sn22.83:4.5": "saññā … ",
  "sn22.83:4.6": "saṅkhārā … ",
  "sn22.83:4.7": "viññāṇaṃ niccaṃ vā aniccaṃ vā’ti? ",
  "sn22.83:4.8": "‘Aniccaṃ, āvuso’ …pe…. ",
  "sn22.83:4.9": "Tasmātiha …pe… ",
  "sn22.83:4.10": "evaṃ passaṃ …pe… ",
  "sn22.83:4.11": "nāparaṃ itthattāyāti pajānātīti. ",
  "sn22.83:4.12": "Puṇṇo nāma, āvuso, āyasmā mantāṇiputto amhākaṃ navakānaṃ sataṃ bahūpakāro hoti. ",
  "sn22.83:4.13": "So amhe iminā ovādena ovadati. ",
  "sn22.83:4.14": "Idañca pana me āyasmato puṇṇassa mantāṇiputtassa dhammadesanaṃ sutvā dhammo abhisamito”ti. ",
  "sn22.83:4.15": "Paṭhamaṃ. "
}