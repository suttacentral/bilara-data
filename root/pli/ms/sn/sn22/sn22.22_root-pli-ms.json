{
  "sn22.22:0.1": "Saṃyutta Nikāya 22 ",
  "sn22.22:0.2": "3. Bhāravagga ",
  "sn22.22:0.3": "22. Bhārasutta ",
  "sn22.22:1.1": "Sāvatthiyaṃ … tatra kho … ",
  "sn22.22:1.2": "“bhārañca vo, bhikkhave, desessāmi bhārahārañca bhārādānañca bhāranikkhepanañca. ",
  "sn22.22:1.3": "Taṃ suṇātha. ",
  "sn22.22:1.4": "Katamo ca, bhikkhave, bhāro? ",
  "sn22.22:1.5": "Pañcupādānakkhandhā tissa vacanīyaṃ. ",
  "sn22.22:1.6": "Katame pañca? ",
  "sn22.22:1.7": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ",
  "sn22.22:1.8": "ayaṃ vuccati, bhikkhave, bhāro. ",
  "sn22.22:2.1": "Katamo ca, bhikkhave, bhārahāro? ",
  "sn22.22:2.2": "Puggalo tissa vacanīyaṃ. ",
  "sn22.22:2.3": "Yvāyaṃ āyasmā evaṃnāmo evaṅgotto; ",
  "sn22.22:2.4": "ayaṃ vuccati, bhikkhave, bhārahāro. ",
  "sn22.22:3.1": "Katamañca, bhikkhave, bhārādānaṃ? ",
  "sn22.22:3.2": "Yāyaṃ taṇhā ponobhavikā nandīrāgasahagatā tatratatrābhinandinī, seyyathidaṃ—",
  "sn22.22:3.3": "kāmataṇhā, bhavataṇhā, vibhavataṇhā. ",
  "sn22.22:3.4": "Idaṃ vuccati, bhikkhave, bhārādānaṃ. ",
  "sn22.22:4.1": "Katamañca, bhikkhave, bhāranikkhepanaṃ? ",
  "sn22.22:4.2": "Yo tassāyeva taṇhāya asesavirāganirodho cāgo paṭinissaggo mutti anālayo. ",
  "sn22.22:4.3": "Idaṃ vuccati, bhikkhave, bhāranikkhepanan”ti. ",
  "sn22.22:5.1": "Idamavoca bhagavā. ",
  "sn22.22:5.2": "Idaṃ vatvāna sugato athāparaṃ etadavoca satthā: ",
  "sn22.22:6.1": "“Bhārā have pañcakkhandhā, ",
  "sn22.22:6.2": "bhārahāro ca puggalo; ",
  "sn22.22:6.3": "Bhārādānaṃ dukhaṃ loke, ",
  "sn22.22:6.4": "bhāranikkhepanaṃ sukhaṃ. ",
  "sn22.22:7.1": "Nikkhipitvā garuṃ bhāraṃ, ",
  "sn22.22:7.2": "aññaṃ bhāraṃ anādiya; ",
  "sn22.22:7.3": "Samūlaṃ taṇhamabbuyha, ",
  "sn22.22:7.4": "nicchāto parinibbuto”ti. ",
  "sn22.22:7.5": "Paṭhamaṃ. "
}