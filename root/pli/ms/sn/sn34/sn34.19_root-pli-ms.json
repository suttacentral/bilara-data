{
  "sn34.19:0.1": "Saṃyutta Nikāya 34 ",
  "sn34.19:0.2": "1. Jhānavagga ",
  "sn34.19:0.3": "19. Samāpattimūlakasappāyakārīsutta ",
  "sn34.19:1.1": "Sāvatthinidānaṃ. ",
  "sn34.19:1.2": "“Cattārome, bhikkhave, jhāyī. ",
  "sn34.19:1.3": "Katame cattāro? ",
  "sn34.19:1.4": "Idha, bhikkhave, ekacco jhāyī samādhismiṃ samāpattikusalo hoti, na samādhismiṃ sappāyakārī. ",
  "sn34.19:1.5": "Idha pana, bhikkhave, ekacco jhāyī samādhismiṃ sappāyakārī hoti, na samādhismiṃ samāpattikusalo. ",
  "sn34.19:1.6": "Idha pana, bhikkhave, ekacco jhāyī neva samādhismiṃ samāpattikusalo hoti, na ca samādhismiṃ sappāyakārī. ",
  "sn34.19:1.7": "Idha pana, bhikkhave, ekacco jhāyī samādhismiṃ samāpattikusalo ca hoti, samādhismiṃ sappāyakārī ca. ",
  "sn34.19:1.8": "Tatra, bhikkhave, yvāyaṃ jhāyī samādhismiṃ samāpattikusalo ca hoti samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro ca. ",
  "sn34.19:1.9": "Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo tatra aggamakkhāyati; ",
  "sn34.19:1.10": "evameva kho, bhikkhave, yvāyaṃ jhāyī samādhismiṃ samāpattikusalo ca hoti samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro cā”ti. ",
  "sn34.19:1.11": "Ekūnavīsatimaṃ. ",
  "sn34.19:1.12": "(Samāpattimūlakaṃ.) "
}