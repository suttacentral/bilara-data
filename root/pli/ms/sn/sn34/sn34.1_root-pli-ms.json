{
  "sn34.1:0.1": "Saṃyutta Nikāya 34 ",
  "sn34.1:0.2": "1. Jhānavagga ",
  "sn34.1:0.3": "1. Samādhimūlakasamāpattisutta ",
  "sn34.1:1.1": "Sāvatthinidānaṃ. ",
  "sn34.1:1.2": "“Cattārome, bhikkhave, jhāyī. ",
  "sn34.1:1.3": "Katame cattāro? ",
  "sn34.1:1.4": "Idha, bhikkhave, ekacco jhāyī samādhismiṃ samādhikusalo hoti, na samādhismiṃ samāpattikusalo. ",
  "sn34.1:1.5": "Idha pana, bhikkhave, ekacco jhāyī samādhismiṃ samāpattikusalo hoti, na samādhismiṃ samādhikusalo. ",
  "sn34.1:1.6": "Idha pana, bhikkhave, ekacco jhāyī neva samādhismiṃ samādhikusalo hoti, na ca samādhismiṃ samāpattikusalo. ",
  "sn34.1:1.7": "Idha pana, bhikkhave, ekacco jhāyī samādhismiṃ samādhikusalo ca hoti, samādhismiṃ samāpattikusalo ca. ",
  "sn34.1:1.8": "Tatra, bhikkhave, yvāyaṃ jhāyī samādhismiṃ samādhikusalo ca hoti samādhismiṃ samāpattikusalo ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro ca. ",
  "sn34.1:1.9": "Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo tatra aggamakkhāyati; ",
  "sn34.1:1.10": "evameva kho, bhikkhave, yvāyaṃ jhāyī samādhismiṃ samādhikusalo ca hoti samādhismiṃ samāpattikusalo ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro cā”ti. ",
  "sn34.1:1.11": "Paṭhamaṃ. "
}