{
  "sn18.11:0.1": "Saṃyutta Nikāya 18 ",
  "sn18.11:0.2": "2. Dutiyavagga ",
  "sn18.11:0.3": "11. Cakkhusutta ",
  "sn18.11:1.1": "Evaṃ me sutaṃ—",
  "sn18.11:1.2": "ekaṃ samayaṃ bhagavā sāvatthiyaṃ viharati. ",
  "sn18.11:1.3": "Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ rāhulaṃ bhagavā etadavoca: ",
  "sn18.11:1.4": "“Taṃ kiṃ maññasi, rāhula, ",
  "sn18.11:1.5": "cakkhuṃ niccaṃ vā aniccaṃ vā”ti? ",
  "sn18.11:1.6": "“Aniccaṃ, bhante”. ",
  "sn18.11:1.7": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn18.11:1.8": "“Dukkhaṃ, bhante”. ",
  "sn18.11:1.9": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn18.11:1.10": "‘etaṃ mama, esohamasmi, eso me attā’”ti? ",
  "sn18.11:1.11": "“No hetaṃ, bhante”. ",
  "sn18.11:1.12": "“Sotaṃ …pe… ",
  "sn18.11:1.13": "ghānaṃ … ",
  "sn18.11:1.14": "jivhā … ",
  "sn18.11:1.15": "kāyo … ",
  "sn18.11:1.16": "mano nicco vā anicco vā”ti? ",
  "sn18.11:1.17": "“Anicco, bhante”. ",
  "sn18.11:1.18": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn18.11:1.19": "“Dukkhaṃ, bhante”. ",
  "sn18.11:1.20": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn18.11:1.21": "‘etaṃ mama, esohamasmi, eso me attā’”ti? ",
  "sn18.11:1.22": "“No hetaṃ, bhante”. ",
  "sn18.11:1.23": "“Evaṃ passaṃ, rāhula, sutavā ariyasāvako cakkhusmimpi nibbindati …pe… sotasmimpi nibbindati … ghānasmimpi nibbindati … jivhāyapi nibbindati … kāyasmimpi nibbindati … manasmimpi nibbindati; ",
  "sn18.11:1.24": "nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn18.11:1.25": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn18.11:1.26": "(Etena peyyālena dasa suttantā kātabbā.) ",
  "sn18.11:1.27": "Paṭhamaṃ. "
}