{
  "sn18.1:0.1": "Saṃyutta Nikāya 18 ",
  "sn18.1:0.2": "1. Paṭhamavagga ",
  "sn18.1:0.3": "1. Cakkhusutta ",
  "sn18.1:1.1": "Evaṃ me sutaṃ—",
  "sn18.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "sn18.1:1.3": "Atha kho āyasmā rāhulo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā rāhulo bhagavantaṃ etadavoca: ",
  "sn18.1:1.4": "“sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. ",
  "sn18.1:2.1": "“Taṃ kiṃ maññasi, rāhula, ",
  "sn18.1:2.2": "cakkhuṃ niccaṃ vā aniccaṃ vā”ti? ",
  "sn18.1:2.3": "“Aniccaṃ, bhante”. ",
  "sn18.1:2.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn18.1:2.5": "“Dukkhaṃ, bhante”. ",
  "sn18.1:2.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn18.1:2.7": "‘etaṃ mama, esohamasmi, eso me attā’”ti? ",
  "sn18.1:2.8": "“No hetaṃ, bhante”. ",
  "sn18.1:3.1": "“Sotaṃ niccaṃ vā aniccaṃ vā”ti? ",
  "sn18.1:3.2": "“Aniccaṃ, bhante” …pe…. ",
  "sn18.1:3.3": "“Ghānaṃ niccaṃ vā aniccaṃ vā”ti? ",
  "sn18.1:3.4": "“Aniccaṃ, bhante” … ",
  "sn18.1:3.5": "“Jivhā niccā vā aniccā vā”ti? ",
  "sn18.1:3.6": "“Aniccā, bhante” … ",
  "sn18.1:3.7": "“Kāyo nicco vā anicco vā”ti? ",
  "sn18.1:3.8": "“Anicco, bhante” … ",
  "sn18.1:3.9": "“Mano nicco vā anicco vā”ti? ",
  "sn18.1:3.10": "“Anicco, bhante”. ",
  "sn18.1:3.11": "“Yaṃ panāniccaṃ dukkhaṃ vā taṃ sukhaṃ vā”ti? ",
  "sn18.1:3.12": "“Dukkhaṃ, bhante”. ",
  "sn18.1:3.13": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "sn18.1:3.14": "‘etaṃ mama, esohamasmi, eso me attā’”ti? ",
  "sn18.1:3.15": "“No hetaṃ, bhante”. ",
  "sn18.1:4.1": "“Evaṃ passaṃ, rāhula, sutavā ariyasāvako cakkhusmimpi nibbindati …pe… sotasmimpi nibbindati … ghānasmimpi nibbindati … jivhāyapi nibbindati … kāyasmimpi nibbindati … manasmimpi nibbindati; ",
  "sn18.1:4.2": "nibbindaṃ virajjati; virāgā vimuccati; vimuttasmiṃ vimuttamiti ñāṇaṃ hoti. ",
  "sn18.1:4.3": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "sn18.1:4.4": "(Etena peyyālena dasa suttantā kātabbā.) ",
  "sn18.1:4.5": "Paṭhamaṃ. "
}