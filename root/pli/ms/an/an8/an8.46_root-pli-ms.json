{
  "an8.46:0.1": "Aṅguttara Nikāya 8 ",
  "an8.46:0.2": "5. Uposathavagga ",
  "an8.46:0.3": "46. Anuruddhasutta ",
  "an8.46:1.1": "Ekaṃ samayaṃ bhagavā kosambiyaṃ viharati ghositārāme. ",
  "an8.46:1.2": "Tena kho pana samayena āyasmā anuruddho divāvihāraṃ gato hoti paṭisallīno. ",
  "an8.46:1.3": "Atha kho sambahulā manāpakāyikā devatā yenāyasmā anuruddho tenupasaṅkamiṃsu; upasaṅkamitvā āyasmantaṃ anuruddhaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatā āyasmantaṃ anuruddhaṃ etadavocuṃ: ",
  "an8.46:1.4": "“mayaṃ, bhante anuruddha, manāpakāyikā nāma devatā tīsu ṭhānesu issariyaṃ kārema vasaṃ vattema. ",
  "an8.46:1.5": "Mayaṃ, bhante anuruddha, yādisakaṃ vaṇṇaṃ ākaṅkhāma tādisakaṃ vaṇṇaṃ ṭhānaso paṭilabhāma; ",
  "an8.46:1.6": "yādisakaṃ saraṃ ākaṅkhāma tādisakaṃ saraṃ ṭhānaso paṭilabhāma; ",
  "an8.46:1.7": "yādisakaṃ sukhaṃ ākaṅkhāma tādisakaṃ sukhaṃ ṭhānaso paṭilabhāma. ",
  "an8.46:1.8": "Mayaṃ, bhante anuruddha, manāpakāyikā nāma devatā imesu tīsu ṭhānesu issariyaṃ kārema vasaṃ vattemā”ti. ",
  "an8.46:2.1": "Atha kho āyasmato anuruddhassa etadahosi: ",
  "an8.46:2.2": "“aho vatimā devatā sabbāva nīlā assu nīlavaṇṇā nīlavatthā nīlālaṅkārā”ti. ",
  "an8.46:2.3": "Atha kho tā devatā āyasmato anuruddhassa cittamaññāya sabbāva nīlā ahesuṃ nīlavaṇṇā nīlavatthā nīlālaṅkārā. ",
  "an8.46:3.1": "Atha kho āyasmato anuruddhassa etadahosi: ",
  "an8.46:3.2": "“aho vatimā devatā sabbāva pītā assu …pe… ",
  "an8.46:3.3": "sabbāva lohitakā assu … ",
  "an8.46:3.4": "sabbāva odātā assu odātavaṇṇā odātavatthā odātālaṅkārā”ti. ",
  "an8.46:3.5": "Atha kho tā devatā āyasmato anuruddhassa cittamaññāya sabbāva odātā ahesuṃ odātavaṇṇā odātavatthā odātālaṅkārā. ",
  "an8.46:4.1": "Atha kho tā devatā ekā ca gāyi ekā ca nacci ekā ca accharaṃ vādesi. ",
  "an8.46:4.2": "Seyyathāpi nāma pañcaṅgikassa tūriyassa suvinītassa suppaṭipatāḷitassa kusalehi susamannāhatassa saddo hoti vaggu ca rajanīyo ca kamanīyo ca pemanīyo ca madanīyo ca; ",
  "an8.46:4.3": "evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo ca kamanīyo ca pemanīyo ca madanīyo ca. ",
  "an8.46:4.4": "Atha kho āyasmā anuruddho indriyāni okkhipi. ",
  "an8.46:5.1": "Atha kho tā devatā “na khvayyo anuruddho sādiyatī”ti tatthevantaradhāyiṃsu. ",
  "an8.46:5.2": "Atha kho āyasmā anuruddho sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā anuruddho bhagavantaṃ etadavoca: ",
  "an8.46:6.1": "“Idhāhaṃ, bhante, divāvihāraṃ gato homi paṭisallīno. ",
  "an8.46:6.2": "Atha kho, bhante, sambahulā manāpakāyikā devatā yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, bhante, tā devatā maṃ etadavocuṃ: ",
  "an8.46:6.3": "‘mayaṃ, bhante anuruddha, manāpakāyikā nāma devatā tīsu ṭhānesu issariyaṃ kārema vasaṃ vattema. ",
  "an8.46:6.4": "Mayaṃ, bhante anuruddha, yādisakaṃ vaṇṇaṃ ākaṅkhāma tādisakaṃ vaṇṇaṃ ṭhānaso paṭilabhāma; ",
  "an8.46:6.5": "yādisakaṃ saraṃ ākaṅkhāma tādisakaṃ saraṃ ṭhānaso paṭilabhāma; ",
  "an8.46:6.6": "yādisakaṃ sukhaṃ ākaṅkhāma tādisakaṃ sukhaṃ ṭhānaso paṭilabhāma. ",
  "an8.46:6.7": "Mayaṃ, bhante anuruddha, manāpakāyikā nāma devatā imesu tīsu ṭhānesu issariyaṃ kārema vasaṃ vattemā’ti. ",
  "an8.46:6.8": "Tassa mayhaṃ, bhante, etadahosi: ",
  "an8.46:6.9": "‘aho vatimā devatā sabbāva nīlā assu nīlavaṇṇā nīlavatthā nīlālaṅkārā’ti. ",
  "an8.46:6.10": "Atha kho, bhante, tā devatā mama cittamaññāya sabbāva nīlā ahesuṃ nīlavaṇṇā nīlavatthā nīlālaṅkārā. ",
  "an8.46:7.1": "Tassa mayhaṃ, bhante, etadahosi: ",
  "an8.46:7.2": "‘aho vatimā devatā sabbāva pītā assu …pe… ",
  "an8.46:7.3": "sabbāva lohitakā assu …pe… ",
  "an8.46:7.4": "sabbāva odātā assu odātavaṇṇā odātavatthā odātālaṅkārā’ti. ",
  "an8.46:7.5": "Atha kho, bhante, tā devatā mama cittamaññāya sabbāva odātā ahesuṃ odātavaṇṇā odātavatthā odātālaṅkārā. ",
  "an8.46:8.1": "Atha kho, bhante, tā devatā ekā ca gāyi ekā ca nacci ekā ca accharaṃ vādesi. ",
  "an8.46:8.2": "Seyyathāpi nāma pañcaṅgikassa tūriyassa suvinītassa suppaṭipatāḷitassa kusalehi susamannāhatassa saddo hoti vaggu ca rajanīyo ca kamanīyo ca pemanīyo ca madanīyo ca; ",
  "an8.46:8.3": "evamevaṃ tāsaṃ devatānaṃ alaṅkārānaṃ saddo hoti vaggu ca rajanīyo ca kamanīyo ca pemanīyo ca madanīyo ca. ",
  "an8.46:8.4": "Atha khvāhaṃ, bhante, indriyāni okkhipi. ",
  "an8.46:9.1": "Atha kho, bhante, tā devatā ‘na khvayyo anuruddho sādiyatī’ti tatthevantaradhāyiṃsu. ",
  "an8.46:9.2": "Katihi nu kho, bhante, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatī”ti? ",
  "an8.46:10.1": "“Aṭṭhahi kho, anuruddha, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjati. ",
  "an8.46:10.2": "Katamehi aṭṭhahi? ",
  "an8.46:10.3": "Idha, anuruddha, mātugāmo yassa mātāpitaro bhattuno denti atthakāmā hitesino anukampakā anukampaṃ upādāya tassa hoti pubbuṭṭhāyinī pacchānipātinī kiṅkārapaṭissāvinī manāpacārinī piyavādinī. (1) ",
  "an8.46:11.1": "Ye te bhattu garuno honti—",
  "an8.46:11.2": "mātāti vā pitāti vā samaṇabrāhmaṇāti vā—",
  "an8.46:11.3": "te sakkaroti, garuṃ karoti, māneti, pūjeti, abbhāgate ca āsanodakena paṭipūjeti. (2) ",
  "an8.46:12.1": "Ye te bhattu abbhantarā kammantā—uṇṇāti vā kappāsāti vā—tattha dakkhā hoti analasā tatrupāyāya vīmaṃsāya samannāgatā alaṃ kātuṃ alaṃ saṃvidhātuṃ. (3) ",
  "an8.46:13.1": "Yo so bhattu abbhantaro antojano—dāsāti vā pessāti vā kammakarāti vā—",
  "an8.46:13.2": "tesaṃ katañca katato jānāti akatañca akatato jānāti, gilānakānañca balābalaṃ jānāti khādanīyaṃ bhojanīyañcassa paccaṃsena saṃvibhajati. (4) ",
  "an8.46:14.1": "Yaṃ bhattu āharati dhanaṃ vā dhaññaṃ vā jātarūpaṃ vā taṃ ārakkhena guttiyā sampādeti, tattha ca hoti adhuttī athenī asoṇḍī avināsikā. (5) ",
  "an8.46:15.1": "Upāsikā kho pana hoti buddhaṃ saraṇaṃ gatā dhammaṃ saraṇaṃ gatā saṅghaṃ saraṇaṃ gatā. (6) ",
  "an8.46:16.1": "Sīlavatī kho pana hoti—",
  "an8.46:16.2": "pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā. (7) ",
  "an8.46:17.1": "Cāgavatī kho pana hoti. ",
  "an8.46:17.2": "Vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. (8) ",
  "an8.46:18.1": "Imehi kho, anuruddha, aṭṭhahi dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatīti. ",
  "an8.46:19.1": "Yo naṃ bharati sabbadā, ",
  "an8.46:19.2": "niccaṃ ātāpi ussuko; ",
  "an8.46:19.3": "Taṃ sabbakāmadaṃ posaṃ, ",
  "an8.46:19.4": "bhattāraṃ nātimaññati. ",
  "an8.46:20.1": "Na cāpi sotthi bhattāraṃ, ",
  "an8.46:20.2": "issāvādena rosaye; ",
  "an8.46:20.3": "Bhattu ca garuno sabbe, ",
  "an8.46:20.4": "paṭipūjeti paṇḍitā. ",
  "an8.46:21.1": "Uṭṭhāhikā analasā, ",
  "an8.46:21.2": "saṅgahitaparijjanā; ",
  "an8.46:21.3": "Bhattu manāpaṃ carati, ",
  "an8.46:21.4": "sambhataṃ anurakkhati. ",
  "an8.46:22.1": "Yā evaṃ vattati nārī, ",
  "an8.46:22.2": "bhattu chandavasānugā; ",
  "an8.46:22.3": "Manāpā nāma te devā, ",
  "an8.46:22.4": "yattha sā upapajjatī”ti. ",
  "an8.46:22.5": "Chaṭṭhaṃ. "
}