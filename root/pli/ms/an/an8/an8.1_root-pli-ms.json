{
  "an8.1:0.1": "Aṅguttara Nikāya 8 ",
  "an8.1:0.2": "1. Mettāvagga ",
  "an8.1:0.3": "1. Mettāsutta ",
  "an8.1:1.1": "Evaṃ me sutaṃ—",
  "an8.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an8.1:1.3": "Tatra kho bhagavā bhikkhū āmantesi: ",
  "an8.1:1.4": "“bhikkhavo”ti. ",
  "an8.1:1.5": "“Bhadante”ti te bhikkhū bhagavato paccassosuṃ. ",
  "an8.1:1.6": "Bhagavā etadavoca: ",
  "an8.1:2.1": "“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya aṭṭhānisaṃsā pāṭikaṅkhā. ",
  "an8.1:2.2": "Katame aṭṭha? ",
  "an8.1:2.3": "Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, uttariṃ appaṭivijjhanto brahmalokūpago hoti. ",
  "an8.1:2.4": "Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime aṭṭhānisaṃsā pāṭikaṅkhāti. ",
  "an8.1:3.1": "Yo ca mettaṃ bhāvayati, ",
  "an8.1:3.2": "appamāṇaṃ paṭissato; ",
  "an8.1:3.3": "Tanū saṃyojanā honti, ",
  "an8.1:3.4": "passato upadhikkhayaṃ. ",
  "an8.1:4.1": "Ekampi ce pāṇamaduṭṭhacitto, ",
  "an8.1:4.2": "Mettāyati kusalī tena hoti; ",
  "an8.1:4.3": "Sabbe ca pāṇe manasānukampī, ",
  "an8.1:4.4": "Pahūtamariyo pakaroti puññaṃ. ",
  "an8.1:5.1": "Ye sattasaṇḍaṃ pathaviṃ vijetvā, ",
  "an8.1:5.2": "Rājisayo yajamānā anupariyagā; ",
  "an8.1:5.3": "Assamedhaṃ purisamedhaṃ, ",
  "an8.1:5.4": "Sammāpāsaṃ vājapeyyaṃ niraggaḷaṃ. ",
  "an8.1:6.1": "Mettassa cittassa subhāvitassa, ",
  "an8.1:6.2": "Kalampi te nānubhavanti soḷasiṃ; ",
  "an8.1:6.3": "Candappabhā tāragaṇāva sabbe, ",
  "an8.1:6.4": "Yathā na agghanti kalampi soḷasiṃ. ",
  "an8.1:7.1": "Yo na hanti na ghāteti, ",
  "an8.1:7.2": "na jināti na jāpaye; ",
  "an8.1:7.3": "Mettaṃso sabbabhūtānaṃ, ",
  "an8.1:7.4": "veraṃ tassa na kenacī”ti. ",
  "an8.1:7.5": "Paṭhamaṃ. "
}