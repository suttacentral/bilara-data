{
  "an8.42:0.1": "Aṅguttara Nikāya 8 ",
  "an8.42:0.2": "5. Uposathavagga ",
  "an8.42:0.3": "42. Vitthatūposathasutta ",
  "an8.42:1.1": "“Aṭṭhaṅgasamannāgato, bhikkhave, uposatho upavuttho mahapphalo hoti mahānisaṃso mahājutiko mahāvipphāro. ",
  "an8.42:1.2": "Kathaṃ upavuttho ca, bhikkhave, aṭṭhaṅgasamannāgato uposatho mahapphalo hoti mahānisaṃso mahājutiko mahāvipphāro? ",
  "an8.42:1.3": "Idha, bhikkhave, ariyasāvako iti paṭisañcikkhati: ",
  "an8.42:1.4": "‘yāvajīvaṃ arahanto pāṇātipātaṃ pahāya pāṇātipātā paṭiviratā nihitadaṇḍā nihitasatthā lajjī dayāpannā, sabbapāṇabhūtahitānukampino viharanti. ",
  "an8.42:1.5": "Ahampajja imañca rattiṃ imañca divasaṃ pāṇātipātaṃ pahāya pāṇātipātā paṭivirato nihitadaṇḍo nihitasattho lajjī dayāpanno, sabbapāṇabhūtahitānukampī viharāmi. ",
  "an8.42:1.6": "Imināpaṅgena arahataṃ anukaromi, uposatho ca me upavuttho bhavissatī’ti. ",
  "an8.42:1.7": "Iminā paṭhamena aṅgena samannāgato hoti …pe…. ",
  "an8.42:2.1": "‘Yāvajīvaṃ arahanto uccāsayanamahāsayanaṃ pahāya uccāsayanamahāsayanā paṭiviratā nīcaseyyaṃ kappenti—mañcake vā tiṇasanthārake vā. ",
  "an8.42:2.2": "Ahampajja imañca rattiṃ imañca divasaṃ uccāsayanamahāsayanaṃ pahāya uccāsayanamahāsayanā paṭivirato nīcaseyyaṃ kappemi—mañcake vā tiṇasanthārake vā. ",
  "an8.42:2.3": "Imināpaṅgena arahataṃ anukaromi, uposatho ca me upavuttho bhavissatī’ti. ",
  "an8.42:2.4": "Iminā aṭṭhamena aṅgena samannāgato hoti. ",
  "an8.42:2.5": "Evaṃ upavuttho kho, bhikkhave, aṭṭhaṅgasamannāgato uposatho mahapphalo hoti mahānisaṃso mahājutiko mahāvipphāro. ",
  "an8.42:3.1": "Kīvamahapphalo hoti kīvamahānisaṃso kīvamahājutiko kīvamahāvipphāro? ",
  "an8.42:3.2": "Seyyathāpi, bhikkhave, yo imesaṃ soḷasannaṃ mahājanapadānaṃ pahūtarattaratanānaṃ issariyādhipaccaṃ rajjaṃ kāreyya, seyyathidaṃ—",
  "an8.42:3.3": "aṅgānaṃ magadhānaṃ kāsīnaṃ kosalānaṃ vajjīnaṃ mallānaṃ cetīnaṃ vaṅgānaṃ kurūnaṃ pañcālānaṃ macchānaṃ sūrasenānaṃ assakānaṃ avantīnaṃ gandhārānaṃ kambojānaṃ, aṭṭhaṅgasamannāgatassa uposathassa etaṃ kalaṃ nāgghati soḷasiṃ. ",
  "an8.42:3.4": "Taṃ kissa hetu? ",
  "an8.42:3.5": "Kapaṇaṃ, bhikkhave, mānusakaṃ rajjaṃ dibbaṃ sukhaṃ upanidhāya. ",
  "an8.42:4.1": "Yāni, bhikkhave, mānusakāni paññāsa vassāni, cātumahārājikānaṃ devānaṃ eso eko rattindivo. ",
  "an8.42:4.2": "Tāya rattiyā tiṃsarattiyo māso. ",
  "an8.42:4.3": "Tena māsena dvādasamāsiyo saṃvaccharo. ",
  "an8.42:4.4": "Tena saṃvaccharena dibbāni pañca vassasatāni cātumahārājikānaṃ devānaṃ āyuppamāṇaṃ. ",
  "an8.42:4.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyya. ",
  "an8.42:4.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:4.7": "‘kapaṇaṃ mānusakaṃ rajjaṃ dibbaṃ sukhaṃ upanidhāya’. ",
  "an8.42:5.1": "Yāni, bhikkhave, mānusakāni vassasatāni, tāvatiṃsānaṃ devānaṃ eso eko rattindivo. ",
  "an8.42:5.2": "Tāya rattiyā tiṃsarattiyo māso. ",
  "an8.42:5.3": "Tena māsena dvādasamāsiyo saṃvaccharo. ",
  "an8.42:5.4": "Tena saṃvaccharena dibbaṃ vassasahassaṃ tāvatiṃsānaṃ devānaṃ āyuppamāṇaṃ. ",
  "an8.42:5.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā tāvatiṃsānaṃ devānaṃ sahabyataṃ upapajjeyya. ",
  "an8.42:5.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:5.7": "‘kapaṇaṃ mānusakaṃ rajjaṃ dibbaṃ sukhaṃ upanidhāya’. ",
  "an8.42:6.1": "Yāni, bhikkhave, mānusakāni dve vassasatāni, yāmānaṃ devānaṃ eso eko rattindivo. ",
  "an8.42:6.2": "Tāya rattiyā tiṃsarattiyo māso. ",
  "an8.42:6.3": "Tena māsena dvādasamāsiyo saṃvaccharo. ",
  "an8.42:6.4": "Tena saṃvaccharena dibbāni dve vassasahassāni yāmānaṃ devānaṃ āyuppamāṇaṃ. ",
  "an8.42:6.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā yāmānaṃ devānaṃ sahabyataṃ upapajjeyya. ",
  "an8.42:6.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:6.7": "‘kapaṇaṃ mānusakaṃ rajjaṃ dibbaṃ sukhaṃ upanidhāya’. ",
  "an8.42:7.1": "Yāni, bhikkhave, mānusakāni cattāri vassasatāni, tusitānaṃ devānaṃ eso eko rattindivo. ",
  "an8.42:7.2": "Tāya rattiyā tiṃsarattiyo māso. ",
  "an8.42:7.3": "Tena māsena dvādasamāsiyo saṃvaccharo. ",
  "an8.42:7.4": "Tena saṃvaccharena dibbāni cattāri vassasahassāni tusitānaṃ devānaṃ āyuppamāṇaṃ. ",
  "an8.42:7.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā tusitānaṃ devānaṃ sahabyataṃ upapajjeyya. ",
  "an8.42:7.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:7.7": "‘kapaṇaṃ mānusakaṃ rajjaṃ dibbaṃ sukhaṃ upanidhāya’. ",
  "an8.42:8.1": "Yāni, bhikkhave, mānusakāni aṭṭha vassasatāni, nimmānaratīnaṃ devānaṃ eso eko rattindivo. ",
  "an8.42:8.2": "Tāya rattiyā tiṃsarattiyo māso. ",
  "an8.42:8.3": "Tena māsena dvādasamāsiyo saṃvaccharo. ",
  "an8.42:8.4": "Tena saṃvaccharena dibbāni aṭṭha vassasahassāni nimmānaratīnaṃ devānaṃ āyuppamāṇaṃ. ",
  "an8.42:8.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā nimmānaratīnaṃ devānaṃ sahabyataṃ upapajjeyya. ",
  "an8.42:8.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:8.7": "‘kapaṇaṃ mānusakaṃ rajjaṃ dibbaṃ sukhaṃ upanidhāya’. ",
  "an8.42:9.1": "Yāni, bhikkhave, mānusakāni soḷasa vassasatāni, paranimmitavasavattīnaṃ devānaṃ eso eko rattindivo. ",
  "an8.42:9.2": "Tāya rattiyā tiṃsarattiyo māso. ",
  "an8.42:9.3": "Tena māsena dvādasamāsiyo saṃvaccharo. ",
  "an8.42:9.4": "Tena saṃvaccharena dibbāni soḷasa vassasahassāni paranimmitavasavattīnaṃ devānaṃ āyuppamāṇaṃ. ",
  "an8.42:9.5": "Ṭhānaṃ kho panetaṃ, bhikkhave, vijjati yaṃ idhekacco itthī vā puriso vā aṭṭhaṅgasamannāgataṃ uposathaṃ upavasitvā kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjeyya. ",
  "an8.42:9.6": "Idaṃ kho panetaṃ, bhikkhave, sandhāya bhāsitaṃ: ",
  "an8.42:9.7": "‘kapaṇaṃ mānusakaṃ rajjaṃ dibbaṃ sukhaṃ upanidhāyā’ti. ",
  "an8.42:10.1": "Pāṇaṃ na haññe na cadinnamādiye, ",
  "an8.42:10.2": "Musā na bhāse na ca majjapo siyā; ",
  "an8.42:10.3": "Abrahmacariyā virameyya methunā, ",
  "an8.42:10.4": "Rattiṃ na bhuñjeyya vikālabhojanaṃ. ",
  "an8.42:11.1": "Mālaṃ na dhāre na ca gandhamācare, ",
  "an8.42:11.2": "Mañce chamāyaṃ va sayetha santhate; ",
  "an8.42:11.3": "Etañhi aṭṭhaṅgikamāhuposathaṃ, ",
  "an8.42:11.4": "Buddhena dukkhantagunā pakāsitaṃ. ",
  "an8.42:12.1": "Cando ca suriyo ca ubho sudassanā, ",
  "an8.42:12.2": "Obhāsayaṃ anupariyanti yāvatā; ",
  "an8.42:12.3": "Tamonudā te pana antalikkhagā, ",
  "an8.42:12.4": "Nabhe pabhāsanti disāvirocanā. ",
  "an8.42:13.1": "Etasmiṃ yaṃ vijjati antare dhanaṃ, ",
  "an8.42:13.2": "Muttā maṇi veḷuriyañca bhaddakaṃ; ",
  "an8.42:13.3": "Siṅgīsuvaṇṇaṃ atha vāpi kañcanaṃ, ",
  "an8.42:13.4": "Yaṃ jātarūpaṃ haṭakanti vuccati. ",
  "an8.42:14.1": "Aṭṭhaṅgupetassa uposathassa, ",
  "an8.42:14.2": "Kalampi te nānubhavanti soḷasiṃ; ",
  "an8.42:14.3": "Candappabhā tāragaṇā ca sabbe. ",
  "an8.42:15.1": "Tasmā hi nārī ca naro ca sīlavā, ",
  "an8.42:15.2": "Aṭṭhaṅgupetaṃ upavassuposathaṃ; ",
  "an8.42:15.3": "Puññāni katvāna sukhudrayāni, ",
  "an8.42:15.4": "Aninditā saggamupenti ṭhānan”ti. ",
  "an8.42:15.5": "Dutiyaṃ. "
}