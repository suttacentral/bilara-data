{
  "an8.80:0.1": "Aṅguttara Nikāya 8 ",
  "an8.80:0.2": "8. Yamakavagga ",
  "an8.80:0.3": "80. Kusītārambhavatthusutta ",
  "an8.80:1.1": "“Aṭṭhimāni, bhikkhave, kusītavatthūni. ",
  "an8.80:1.2": "Katamāni aṭṭha? ",
  "an8.80:1.3": "Idha, bhikkhave, bhikkhunā kammaṃ kattabbaṃ hoti. ",
  "an8.80:1.4": "Tassa evaṃ hoti: ",
  "an8.80:1.5": "‘kammaṃ kho me kattabbaṃ bhavissati. Kammaṃ kho pana me karontassa kāyo kilamissati. Handāhaṃ nipajjāmī’ti. ",
  "an8.80:1.6": "So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:1.7": "Idaṃ, bhikkhave, paṭhamaṃ kusītavatthu. (1) ",
  "an8.80:2.1": "Puna caparaṃ, bhikkhave, bhikkhunā kammaṃ kataṃ hoti. ",
  "an8.80:2.2": "Tassa evaṃ hoti: ",
  "an8.80:2.3": "‘ahaṃ kho kammaṃ akāsiṃ. Kammaṃ kho pana me karontassa kāyo kilanto. Handāhaṃ nipajjāmī’ti. ",
  "an8.80:2.4": "So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:2.5": "Idaṃ, bhikkhave, dutiyaṃ kusītavatthu. (2) ",
  "an8.80:3.1": "Puna caparaṃ, bhikkhave, bhikkhunā maggo gantabbo hoti. ",
  "an8.80:3.2": "Tassa evaṃ hoti: ",
  "an8.80:3.3": "‘maggo me gantabbo bhavissati. Maggaṃ kho pana me gacchantassa kāyo kilamissati. Handāhaṃ nipajjāmī’ti. ",
  "an8.80:3.4": "So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:3.5": "Idaṃ, bhikkhave, tatiyaṃ kusītavatthu. (3) ",
  "an8.80:4.1": "Puna caparaṃ, bhikkhave, bhikkhunā maggo gato hoti. ",
  "an8.80:4.2": "Tassa evaṃ hoti: ",
  "an8.80:4.3": "‘ahaṃ kho maggaṃ agamāsiṃ. Maggaṃ kho pana me gacchantassa kāyo kilanto. Handāhaṃ nipajjāmī’ti. ",
  "an8.80:4.4": "So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:4.5": "Idaṃ, bhikkhave, catutthaṃ kusītavatthu. (4) ",
  "an8.80:5.1": "Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. ",
  "an8.80:5.2": "Tassa evaṃ hoti: ",
  "an8.80:5.3": "‘ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ. Tassa me kāyo kilanto akammañño. Handāhaṃ nipajjāmī’ti. ",
  "an8.80:5.4": "So nipajjati, na vīriyaṃ ārabhati …pe… ",
  "an8.80:5.5": "idaṃ, bhikkhave, pañcamaṃ kusītavatthu. (5) ",
  "an8.80:6.1": "Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. ",
  "an8.80:6.2": "Tassa evaṃ hoti: ",
  "an8.80:6.3": "‘ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ. Tassa me kāyo garuko akammañño māsācitaṃ maññe. Handāhaṃ nipajjāmī’ti. ",
  "an8.80:6.4": "So nipajjati, na vīriyaṃ ārabhati …pe… ",
  "an8.80:6.5": "idaṃ, bhikkhave, chaṭṭhaṃ kusītavatthu. (6) ",
  "an8.80:7.1": "Puna caparaṃ, bhikkhave, bhikkhuno uppanno hoti appamattako ābādho. ",
  "an8.80:7.2": "Tassa evaṃ hoti: ",
  "an8.80:7.3": "‘uppanno kho me ayaṃ appamattako ābādho atthi kappo nipajjituṃ. Handāhaṃ nipajjāmī’ti. ",
  "an8.80:7.4": "So nipajjati, na vīriyaṃ ārabhati …pe… ",
  "an8.80:7.5": "idaṃ, bhikkhave, sattamaṃ kusītavatthu. (7) ",
  "an8.80:8.1": "Puna caparaṃ, bhikkhave, bhikkhu gilānā vuṭṭhito hoti aciravuṭṭhito gelaññā. ",
  "an8.80:8.2": "Tassa evaṃ hoti: ",
  "an8.80:8.3": "‘ahaṃ kho gilānā vuṭṭhito aciravuṭṭhito gelaññā. Tassa me kāyo dubbalo akammañño. Handāhaṃ nipajjāmī’ti. ",
  "an8.80:8.4": "So nipajjati, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:8.5": "Idaṃ, bhikkhave, aṭṭhamaṃ kusītavatthu. ",
  "an8.80:8.6": "Imāni kho, bhikkhave, aṭṭha kusītavatthūni. (8) ",
  "an8.80:9.1": "Aṭṭhimāni, bhikkhave, ārambhavatthūni. ",
  "an8.80:9.2": "Katamāni aṭṭha? ",
  "an8.80:9.3": "Idha, bhikkhave, bhikkhunā kammaṃ kattabbaṃ hoti. ",
  "an8.80:9.4": "Tassa evaṃ hoti: ",
  "an8.80:9.5": "‘kammaṃ kho me kattabbaṃ bhavissati. Kammaṃ kho mayā karontena na sukaraṃ buddhānaṃ sāsanaṃ manasi kātuṃ. Handāhaṃ paṭikacceva vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. ",
  "an8.80:9.6": "So vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:9.7": "Idaṃ, bhikkhave, paṭhamaṃ ārambhavatthu. (1) ",
  "an8.80:10.1": "Puna caparaṃ, bhikkhave, bhikkhunā kammaṃ kataṃ hoti. ",
  "an8.80:10.2": "Tassa evaṃ hoti: ",
  "an8.80:10.3": "‘ahaṃ kho kammaṃ akāsiṃ. Kammaṃ kho panāhaṃ karonto nāsakkhiṃ buddhānaṃ sāsanaṃ manasi kātuṃ. Handāhaṃ vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. ",
  "an8.80:10.4": "So vīriyaṃ ārabhati. ",
  "an8.80:10.5": "Idaṃ, bhikkhave, dutiyaṃ ārambhavatthu. (2) ",
  "an8.80:11.1": "Puna caparaṃ, bhikkhave, bhikkhunā maggo gantabbo hoti. ",
  "an8.80:11.2": "Tassa evaṃ hoti—",
  "an8.80:11.3": "maggo kho me gantabbo bhavissati. Maggaṃ kho pana me gacchantena na sukaraṃ buddhānaṃ sāsanaṃ manasi kātuṃ. Handāhaṃ vīriyaṃ …pe… ",
  "an8.80:11.4": "idaṃ, bhikkhave, tatiyaṃ ārambhavatthu. (3) ",
  "an8.80:12.1": "Puna caparaṃ, bhikkhave, bhikkhunā maggo gato hoti. ",
  "an8.80:12.2": "Tassa evaṃ hoti—",
  "an8.80:12.3": "ahaṃ kho maggaṃ agamāsiṃ. Maggaṃ kho panāhaṃ gacchanto nāsakkhiṃ buddhānaṃ sāsanaṃ manasi kātuṃ. Handāhaṃ vīriyaṃ ārabhāmi …pe… ",
  "an8.80:12.4": "idaṃ, bhikkhave, catutthaṃ ārambhavatthu. (4) ",
  "an8.80:13.1": "Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto na labhati lūkhassa vā paṇītassa vā bhojanassa yāvadatthaṃ pāripūriṃ. ",
  "an8.80:13.2": "Tassa evaṃ hoti—",
  "an8.80:13.3": "ahaṃ kho gāmaṃ vā nigamaṃ vā piṇḍāya caranto nālatthaṃ lūkhassa vā paṇītassa vā bhojanassa yāvadatthaṃ pāripūriṃ. Tassa me kāyo lahuko kammañño. Handāhaṃ vīriyaṃ ārabhāmi …pe… ",
  "an8.80:13.4": "idaṃ, bhikkhave, pañcamaṃ ārambhavatthu. (5) ",
  "an8.80:14.1": "Puna caparaṃ, bhikkhave, bhikkhu gāmaṃ vā nigamaṃ vā piṇḍāya caranto labhati lūkhassa vā paṇītassa vā bhojanassa yāvadatthaṃ pāripūriṃ. ",
  "an8.80:14.2": "Tassa evaṃ hoti—",
  "an8.80:14.3": "ahaṃ kho gāmaṃ vā nigamaṃ vā piṇḍāya caranto alatthaṃ lūkhassa vā paṇītassa vā bhojanassa yāvadatthaṃ pāripūriṃ. Tassa me kāyo balavā kammañño. Handāhaṃ vīriyaṃ ārabhāmi …pe… ",
  "an8.80:14.4": "idaṃ, bhikkhave, chaṭṭhaṃ ārambhavatthu. (6) ",
  "an8.80:15.1": "Puna caparaṃ, bhikkhave, bhikkhuno uppanno hoti appamattako ābādho. ",
  "an8.80:15.2": "Tassa evaṃ hoti—",
  "an8.80:15.3": "uppanno kho me ayaṃ appamattako ābādho. Ṭhānaṃ kho panetaṃ vijjati yaṃ me ābādho pavaḍḍheyya. Handāhaṃ paṭikacceva vīriyaṃ ārabhāmi …pe… ",
  "an8.80:15.4": "idaṃ, bhikkhave, sattamaṃ ārambhavatthu. (7) ",
  "an8.80:16.1": "Puna caparaṃ, bhikkhave, bhikkhu gilānā vuṭṭhito hoti aciravuṭṭhito gelaññā. ",
  "an8.80:16.2": "Tassa evaṃ hoti: ",
  "an8.80:16.3": "‘ahaṃ kho gilānā vuṭṭhito aciravuṭṭhito gelaññā. Ṭhānaṃ kho panetaṃ vijjati yaṃ me ābādho paccudāvatteyya. Handāhaṃ paṭikacceva vīriyaṃ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. ",
  "an8.80:16.4": "So vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an8.80:16.5": "Idaṃ, bhikkhave, aṭṭhamaṃ ārambhavatthu. (8) ",
  "an8.80:17.1": "Imāni kho, bhikkhave, aṭṭha ārambhavatthūnī”ti. ",
  "an8.80:17.2": "Dasamaṃ. ",
  "an8.80:17.3": "Yamakavaggo tatiyo. ",
  "an8.80:18.1": "Dve saddhā dve maraṇassatī, ",
  "an8.80:18.2": "dve sampadā athāpare; ",
  "an8.80:18.3": "Icchā alaṃ parihānaṃ, ",
  "an8.80:18.4": "kusītārambhavatthūnīti. "
}