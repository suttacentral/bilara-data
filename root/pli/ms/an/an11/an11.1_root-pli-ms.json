{
  "an11.1:0.1": "Aṅguttara Nikāya 11 ",
  "an11.1:0.2": "1. Nissayavagga ",
  "an11.1:0.3": "1. Kimatthiyasutta ",
  "an11.1:1.1": "Evaṃ me sutaṃ—",
  "an11.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an11.1:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an11.1:1.4": "“kimatthiyāni, bhante, kusalāni sīlāni kimānisaṃsānī”ti? ",
  "an11.1:1.5": "“Avippaṭisāratthāni kho, ānanda, kusalāni sīlāni avippaṭisārānisaṃsānī”ti. ",
  "an11.1:2.1": "“Avippaṭisāro pana, bhante, kimatthiyo kimānisaṃso”? ",
  "an11.1:2.2": "“Avippaṭisāro kho, ānanda, pāmojjattho pāmojjānisaṃso”. ",
  "an11.1:3.1": "“Pāmojjaṃ pana, bhante, kimatthiyaṃ kimānisaṃsaṃ”? ",
  "an11.1:3.2": "“Pāmojjaṃ kho, ānanda, pītatthaṃ pītānisaṃsaṃ”. ",
  "an11.1:4.1": "“Pīti pana, bhante, kimatthiyā kimānisaṃsā”? ",
  "an11.1:4.2": "“Pīti kho, ānanda, passaddhatthā passaddhānisaṃsā”. ",
  "an11.1:5.1": "“Passaddhi pana, bhante, kimatthiyā kimānisaṃsā”? ",
  "an11.1:5.2": "“Passaddhi kho, ānanda, sukhatthā sukhānisaṃsā”. ",
  "an11.1:6.1": "“Sukhaṃ pana, bhante, kimatthiyaṃ kimānisaṃsaṃ”? ",
  "an11.1:6.2": "“Sukhaṃ kho, ānanda, samādhatthaṃ samādhānisaṃsaṃ”. ",
  "an11.1:7.1": "“Samādhi pana, bhante, kimatthiyo kimānisaṃso”? ",
  "an11.1:7.2": "“Samādhi kho, ānanda, yathābhūtañāṇadassanattho yathābhūtañāṇadassanānisaṃso”. ",
  "an11.1:8.1": "“Yathābhūtañāṇadassanaṃ pana, bhante, kimatthiyaṃ kimānisaṃsaṃ”? ",
  "an11.1:8.2": "“Yathābhūtañāṇadassanaṃ kho, ānanda, nibbidatthaṃ nibbidānisaṃsaṃ”. ",
  "an11.1:9.1": "“Nibbidā pana, bhante, kimatthiyā kimānisaṃsā”? ",
  "an11.1:9.2": "“Nibbidā kho, ānanda, virāgatthā virāgānisaṃsā”. ",
  "an11.1:10.1": "“Virāgo pana, bhante, kimatthiyo kimānisaṃso”? ",
  "an11.1:10.2": "“Virāgo kho, ānanda, vimuttiñāṇadassanattho vimuttiñāṇadassanānisaṃso. ",
  "an11.1:11.1": "Iti kho, ānanda, kusalāni sīlāni avippaṭisāratthāni avippaṭisārānisaṃsāni, ",
  "an11.1:11.2": "avippaṭisāro pāmojjattho pāmojjānisaṃso, ",
  "an11.1:11.3": "pāmojjaṃ pītatthaṃ pītānisaṃsaṃ, ",
  "an11.1:11.4": "pīti passaddhatthā passaddhānisaṃsā, ",
  "an11.1:11.5": "passaddhi sukhatthā sukhānisaṃsā, ",
  "an11.1:11.6": "sukhaṃ samādhatthaṃ samādhānisaṃsaṃ, ",
  "an11.1:11.7": "samādhi yathābhūtañāṇadassanattho yathābhūtañāṇadassanānisaṃso, ",
  "an11.1:11.8": "yathābhūtañāṇadassanaṃ nibbidatthaṃ nibbidānisaṃsaṃ, ",
  "an11.1:11.9": "nibbidā virāgatthā virāgānisaṃsā, ",
  "an11.1:11.10": "virāgo vimuttiñāṇadassanattho vimuttiñāṇadassanānisaṃso. ",
  "an11.1:11.11": "Iti kho, ānanda, kusalāni sīlāni anupubbena aggāya parentī”ti. ",
  "an11.1:11.12": "Paṭhamaṃ. "
}