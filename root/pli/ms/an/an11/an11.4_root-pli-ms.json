{
  "an11.4:0.1": "Aṅguttara Nikāya 11 ",
  "an11.4:0.2": "1. Nissayavagga ",
  "an11.4:0.3": "4. Dutiyaupanisāsutta ",
  "an11.4:1.1": "Tatra kho āyasmā sāriputto bhikkhū āmantesi: ",
  "an11.4:1.2": "“āvuso bhikkhave”ti. ",
  "an11.4:1.3": "“Āvuso”ti kho te bhikkhū āyasmato sāriputtassa paccassosuṃ. ",
  "an11.4:1.4": "Āyasmā sāriputto etadavoca: ",
  "an11.4:2.1": "“Dussīlassa, āvuso, sīlavipannassa hatūpaniso hoti avippaṭisāro, ",
  "an11.4:2.2": "avippaṭisāre asati avippaṭisāravipannassa hatūpanisaṃ hoti pāmojjaṃ, ",
  "an11.4:2.3": "pāmojje asati pāmojjavipannassa hatūpanisā hoti pīti, ",
  "an11.4:2.4": "pītiyā asati pītivipannassa hatūpanisā hoti passaddhi, ",
  "an11.4:2.5": "passaddhiyā asati passaddhivipannassa hatūpanisaṃ hoti sukhaṃ, ",
  "an11.4:2.6": "sukhe asati sukhavipannassa hatūpaniso hoti sammāsamādhi, ",
  "an11.4:2.7": "sammāsamādhimhi asati sammāsamādhivipannassa hatūpanisaṃ hoti yathābhūtañāṇadassanaṃ, ",
  "an11.4:2.8": "yathābhūtañāṇadassane asati yathābhūtañāṇadassanavipannassa hatūpanisā hoti nibbidā, ",
  "an11.4:2.9": "nibbidāya asati nibbidāvipannassa hatūpaniso hoti virāgo, ",
  "an11.4:2.10": "virāge asati virāgavipannassa hatūpanisaṃ hoti vimuttiñāṇadassanaṃ. ",
  "an11.4:3.1": "Seyyathāpi, āvuso, rukkho sākhāpalāsavipanno. Tassa papaṭikāpi na pāripūriṃ gacchati, tacopi … pheggupi … sāropi na pāripūriṃ gacchati. ",
  "an11.4:3.2": "Evamevaṃ kho, āvuso, dussīlassa sīlavipannassa hatūpaniso hoti avippaṭisāro, ",
  "an11.4:3.3": "avippaṭisāre asati avippaṭisāravipannassa hatūpanisaṃ hoti pāmojjaṃ …pe… ",
  "an11.4:3.4": "vimuttiñāṇadassanaṃ. ",
  "an11.4:4.1": "Sīlavato, āvuso, sīlasampannassa upanisasampanno hoti avippaṭisāro, ",
  "an11.4:4.2": "avippaṭisāre sati avippaṭisārasampannassa upanisasampannaṃ hoti pāmojjaṃ, ",
  "an11.4:4.3": "pāmojje sati pāmojjasampannassa upanisasampannā hoti pīti, ",
  "an11.4:4.4": "pītiyā sati pītisampannassa upanisasampannā hoti passaddhi, ",
  "an11.4:4.5": "passaddhiyā sati passaddhisampannassa upanisasampannaṃ hoti sukhaṃ, ",
  "an11.4:4.6": "sukhe sati sukhasampannassa upanisasampanno hoti sammāsamādhi, ",
  "an11.4:4.7": "sammāsamādhimhi sati sammāsamādhisampannassa upanisasampannaṃ hoti yathābhūtañāṇadassanaṃ, ",
  "an11.4:4.8": "yathābhūtañāṇadassane sati yathābhūtañāṇadassanasampannassa upanisasampannā hoti nibbidā, ",
  "an11.4:4.9": "nibbidāya sati nibbidāsampannassa upanisasampanno hoti virāgo, ",
  "an11.4:4.10": "virāge sati virāgasampannassa upanisasampannaṃ hoti vimuttiñāṇadassanaṃ. ",
  "an11.4:5.1": "Seyyathāpi, āvuso, rukkho sākhāpalāsasampanno. Tassa papaṭikāpi pāripūriṃ gacchati, tacopi … pheggupi … sāropi pāripūriṃ gacchati. ",
  "an11.4:5.2": "Evamevaṃ kho, āvuso, sīlavato sīlasampannassa upanisasampanno hoti avippaṭisāro, ",
  "an11.4:5.3": "avippaṭisāre sati avippaṭisārasampannassa upanisasampannaṃ hoti pāmojjaṃ …pe… ",
  "an11.4:5.4": "vimuttiñāṇadassanan”ti. …pe… ",
  "an11.4:5.5": "Catutthaṃ. "
}