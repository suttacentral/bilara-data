{
  "an11.6:0.1": "Aṅguttara Nikāya 11 ",
  "an11.6:0.2": "1. Nissayavagga ",
  "an11.6:0.3": "6. Byasanasutta ",
  "an11.6:1.1": "“Yo so, bhikkhave, bhikkhu akkosako paribhāsako ariyūpavādo sabrahmacārīnaṃ, ṭhānametaṃ avakāso yaṃ so ekādasannaṃ byasanānaṃ aññataraṃ byasanaṃ nigaccheyya. ",
  "an11.6:2.1": "Katamesaṃ ekādasannaṃ? ",
  "an11.6:2.2": "Anadhigataṃ nādhigacchati, ",
  "an11.6:2.3": "adhigatā parihāyati, ",
  "an11.6:2.4": "saddhammassa na vodāyanti, ",
  "an11.6:2.5": "saddhammesu vā adhimāniko hoti, ",
  "an11.6:2.6": "anabhirato vā brahmacariyaṃ carati, ",
  "an11.6:2.7": "aññataraṃ vā saṃkiliṭṭhaṃ āpattiṃ āpajjati, ",
  "an11.6:2.8": "sikkhaṃ vā paccakkhāya hīnāyāvattati, ",
  "an11.6:2.9": "gāḷhaṃ vā rogātaṅkaṃ phusati, ",
  "an11.6:2.10": "ummādaṃ vā pāpuṇāti cittakkhepaṃ vā, ",
  "an11.6:2.11": "sammūḷho kālaṃ karoti, ",
  "an11.6:2.12": "kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati—",
  "an11.6:2.13": "yo so, bhikkhave, bhikkhu akkosako paribhāsako ariyūpavādo sabrahmacārīnaṃ, ṭhānametaṃ avakāso yaṃ so imesaṃ ekādasannaṃ byasanānaṃ aññataraṃ byasanaṃ nigaccheyya. ",
  "an11.6:3.1": "Yo so, bhikkhave, bhikkhu akkosako paribhāsako ariyūpavādo sabrahmacārīnaṃ, aṭṭhānametaṃ anavakāso yaṃ so ekādasannaṃ byasanānaṃ aññataraṃ byasanaṃ na nigaccheyya. ",
  "an11.6:4.1": "Katamesaṃ ekādasannaṃ? ",
  "an11.6:4.2": "Anadhigataṃ nādhigacchati, ",
  "an11.6:4.3": "adhigatā parihāyati, ",
  "an11.6:4.4": "saddhammassa na vodāyanti, ",
  "an11.6:4.5": "saddhammesu vā adhimāniko hoti, ",
  "an11.6:4.6": "anabhirato vā brahmacariyaṃ carati, ",
  "an11.6:4.7": "aññataraṃ vā saṅkiliṭṭhaṃ āpattiṃ āpajjati, ",
  "an11.6:4.8": "sikkhaṃ vā paccakkhāya hīnāyāvattati, ",
  "an11.6:4.9": "gāḷhaṃ vā rogātaṅkaṃ phusati, ",
  "an11.6:4.10": "ummādaṃ vā pāpuṇāti cittakkhepaṃ vā, ",
  "an11.6:4.11": "sammūḷho kālaṃ karoti, ",
  "an11.6:4.12": "kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati—",
  "an11.6:4.13": "yo so, bhikkhave, bhikkhu akkosako paribhāsako ariyūpavādo sabrahmacārīnaṃ, aṭṭhānametaṃ anavakāso yaṃ so imesaṃ ekādasannaṃ byasanānaṃ aññataraṃ byasanaṃ na nigaccheyyā”ti. ",
  "an11.6:4.14": "Chaṭṭhaṃ. "
}