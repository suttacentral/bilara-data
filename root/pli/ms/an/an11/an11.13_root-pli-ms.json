{
  "an11.13:0.1": "Aṅguttara Nikāya 11 ",
  "an11.13:0.2": "2. Anussativagga ",
  "an11.13:0.3": "13. Nandiyasutta ",
  "an11.13:1.1": "Ekaṃ samayaṃ bhagavā sakkesu viharati kapilavatthusmiṃ nigrodhārāme. ",
  "an11.13:1.2": "Tena kho pana samayena bhagavā sāvatthiyaṃ vassāvāsaṃ upagantukāmo hoti. ",
  "an11.13:2.1": "Assosi kho nandiyo sakko: ",
  "an11.13:2.2": "“bhagavā kira sāvatthiyaṃ vassāvāsaṃ upagantukāmo”ti. ",
  "an11.13:2.3": "Atha kho nandiyassa sakkassa etadahosi: ",
  "an11.13:2.4": "“yannūnāhampi sāvatthiyaṃ vassāvāsaṃ upagaccheyyaṃ. ",
  "an11.13:2.5": "Tattha kammantañceva adhiṭṭhahissāmi, bhagavantañca lacchāmi kālena kālaṃ dassanāyā”ti. ",
  "an11.13:3.1": "Atha kho bhagavā sāvatthiyaṃ vassāvāsaṃ upagacchi. ",
  "an11.13:3.2": "Nandiyopi kho sakko sāvatthiyaṃ vassāvāsaṃ upagacchi. ",
  "an11.13:3.3": "Tattha kammantañceva adhiṭṭhāsi, bhagavantañca labhi kālena kālaṃ dassanāya. ",
  "an11.13:3.4": "Tena kho pana samayena sambahulā bhikkhū bhagavato cīvarakammaṃ karonti: ",
  "an11.13:3.5": "“niṭṭhitacīvaro bhagavā temāsaccayena cārikaṃ pakkamissatī”ti. ",
  "an11.13:4.1": "Assosi kho nandiyo sakko: ",
  "an11.13:4.2": "“sambahulā kira bhikkhū bhagavato cīvarakammaṃ karonti: ",
  "an11.13:4.3": "‘niṭṭhitacīvaro bhagavā temāsaccayena cārikaṃ pakkamissatī’”ti. ",
  "an11.13:4.4": "Atha kho nandiyo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho nandiyo sakko bhagavantaṃ etadavoca: ",
  "an11.13:4.5": "“sutaṃ metaṃ, bhante: ",
  "an11.13:4.6": "‘sambahulā kira bhikkhū bhagavato cīvarakammaṃ karonti—",
  "an11.13:4.7": "niṭṭhitacīvaro bhagavā temāsaccayena cārikaṃ pakkamissatī’ti. ",
  "an11.13:4.8": "Tesaṃ no, bhante, nānāvihārehi viharataṃ kenassa vihārena vihātabban”ti? ",
  "an11.13:5.1": "“Sādhu sādhu, nandiya. ",
  "an11.13:5.2": "Etaṃ kho, nandiya, tumhākaṃ patirūpaṃ kulaputtānaṃ, yaṃ tumhe tathāgataṃ upasaṅkamitvā puccheyyātha: ",
  "an11.13:5.3": "‘tesaṃ no, bhante, nānāvihārehi viharataṃ kenassa vihārena vihātabban’ti? ",
  "an11.13:5.4": "Saddho kho, nandiya, ārādhako hoti, no assaddho; ",
  "an11.13:5.5": "sīlavā ārādhako hoti, no dussīlo; ",
  "an11.13:5.6": "āraddhavīriyo ārādhako hoti, no kusīto; ",
  "an11.13:5.7": "upaṭṭhitassati ārādhako hoti, no muṭṭhassati; ",
  "an11.13:5.8": "samāhito ārādhako hoti, no asamāhito; ",
  "an11.13:5.9": "paññavā ārādhako hoti, no duppañño. ",
  "an11.13:5.10": "Imesu kho te, nandiya, chasu dhammesu patiṭṭhāya pañcasu dhammesu ajjhattaṃ sati upaṭṭhāpetabbā. ",
  "an11.13:6.1": "Idha tvaṃ, nandiya, tathāgataṃ anussareyyāsi: ",
  "an11.13:6.2": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi, satthā devamanussānaṃ buddho bhagavā’ti. ",
  "an11.13:6.3": "Iti kho te, nandiya, tathāgataṃ ārabbha ajjhattaṃ sati upaṭṭhāpetabbā. ",
  "an11.13:7.1": "Puna caparaṃ tvaṃ, nandiya, dhammaṃ anussareyyāsi: ",
  "an11.13:7.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. ",
  "an11.13:7.3": "Iti kho te, nandiya, dhammaṃ ārabbha ajjhattaṃ sati upaṭṭhāpetabbā. ",
  "an11.13:8.1": "Puna caparaṃ tvaṃ, nandiya, kalyāṇamitte anussareyyāsi: ",
  "an11.13:8.2": "‘lābhā vata me, suladdhaṃ vata me, ",
  "an11.13:8.3": "yassa me kalyāṇamittā anukampakā atthakāmā ovādakā anusāsakā’ti. ",
  "an11.13:8.4": "Iti kho te, nandiya, kalyāṇamitte ārabbha ajjhattaṃ sati upaṭṭhāpetabbā. ",
  "an11.13:9.1": "Puna caparaṃ tvaṃ, nandiya, attano cāgaṃ anussareyyāsi: ",
  "an11.13:9.2": "‘lābhā vata me, suladdhaṃ vata me, ",
  "an11.13:9.3": "yohaṃ maccheramalapariyuṭṭhitāya pajāya vigatamalamaccherena cetasā agāraṃ ajjhāvasāmi muttacāgo payatapāṇi vossaggarato yācayogo dānasaṃvibhāgarato’ti. ",
  "an11.13:9.4": "Iti kho te, nandiya, cāgaṃ ārabbha ajjhattaṃ sati upaṭṭhāpetabbā. ",
  "an11.13:10.1": "Puna caparaṃ tvaṃ, nandiya, devatā anussareyyāsi: ",
  "an11.13:10.2": "‘yā devatā atikkammeva kabaḷīkārāhārabhakkhānaṃ devatānaṃ sahabyataṃ aññataraṃ manomayaṃ kāyaṃ upapannā, tā karaṇīyaṃ attano na samanupassanti katassa vā paticayaṃ’. ",
  "an11.13:10.3": "Seyyathāpi, nandiya, bhikkhu asamayavimutto karaṇīyaṃ attano na samanupassati katassa vā paticayaṃ; ",
  "an11.13:10.4": "evamevaṃ kho, nandiya, yā tā devatā atikkammeva kabaḷīkārāhārabhakkhānaṃ devatānaṃ sahabyataṃ aññataraṃ manomayaṃ kāyaṃ upapannā, tā karaṇīyaṃ attano na samanupassanti katassa vā paticayaṃ. ",
  "an11.13:10.5": "Iti kho te, nandiya, devatā ārabbha ajjhattaṃ sati upaṭṭhāpetabbā. ",
  "an11.13:11.1": "Imehi kho, nandiya, ekādasahi dhammehi samannāgato ariyasāvako pajahateva pāpake akusale dhamme, na upādiyati. ",
  "an11.13:11.2": "Seyyathāpi, nandiya, kumbho nikkujjo vamateva udakaṃ, no vantaṃ paccāvamati; ",
  "an11.13:11.3": "seyyathāpi vā pana, nandiya, sukkhe tiṇadāye aggi mutto ḍahaññeva gacchati, no daḍḍhaṃ paccudāvattati; ",
  "an11.13:11.4": "evamevaṃ kho, nandiya, imehi ekādasahi dhammehi samannāgato ariyasāvako pajahateva pāpake akusale dhamme, na upādiyatī”ti. ",
  "an11.13:11.5": "Tatiyaṃ. "
}