{
  "an2.130:0.1": "Aṅguttara Nikāya 2 ",
  "an2.130:0.2": "12. Āyācanavagga ",
  "an2.130:0.3": "130 ",
  "an2.130:1.1": "“Saddho, bhikkhave, bhikkhu evaṃ sammā āyācamāno āyāceyya: ",
  "an2.130:1.2": "‘tādiso homi yādisā sāriputtamoggallānā’ti. ",
  "an2.130:1.3": "Esā, bhikkhave, tulā etaṃ pamāṇaṃ mama sāvakānaṃ bhikkhūnaṃ yadidaṃ sāriputtamoggallānā”ti. ",
  "an2.131:0.1": "131 ",
  "an2.131:1.1": "“Saddhā, bhikkhave, bhikkhunī evaṃ sammā āyācamānā āyāceyya: ",
  "an2.131:1.2": "‘tādisī homi yādisī khemā ca bhikkhunī uppalavaṇṇā cā’ti. ",
  "an2.131:1.3": "Esā, bhikkhave, tulā etaṃ pamāṇaṃ mama sāvikānaṃ bhikkhunīnaṃ yadidaṃ khemā ca bhikkhunī uppalavaṇṇā cā”ti. ",
  "an2.132:0.1": "132 ",
  "an2.132:1.1": "“Saddho, bhikkhave, upāsako evaṃ sammā āyācamāno āyāceyya: ",
  "an2.132:1.2": "‘tādiso homi yādiso citto ca gahapati hatthako ca āḷavako’ti. ",
  "an2.132:1.3": "Esā, bhikkhave, tulā etaṃ pamāṇaṃ mama sāvakānaṃ upāsakānaṃ yadidaṃ citto ca gahapati hatthako ca āḷavako”ti. ",
  "an2.133:0.1": "133 ",
  "an2.133:1.1": "“Saddhā, bhikkhave, upāsikā evaṃ sammā āyācamānā āyāceyya: ",
  "an2.133:1.2": "‘tādisī homi yādisī khujjuttarā ca upāsikā veḷukaṇḍakiyā ca nandamātā’ti. ",
  "an2.133:1.3": "Esā, bhikkhave, tulā etaṃ pamāṇaṃ mama sāvikānaṃ upāsikānaṃ yadidaṃ khujjuttarā ca upāsikā veḷukaṇḍakiyā ca nandamātā”ti. ",
  "an2.134:0.1": "134 ",
  "an2.134:1.1": "“Dvīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an2.134:1.2": "Katamehi dvīhi? ",
  "an2.134:1.3": "Ananuvicca apariyogāhetvā avaṇṇārahassa vaṇṇaṃ bhāsati, ",
  "an2.134:1.4": "ananuvicca apariyogāhetvā vaṇṇārahassa avaṇṇaṃ bhāsati. ",
  "an2.134:1.5": "Imehi kho, bhikkhave, dvīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti. ",
  "an2.134:2.1": "Dvīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. ",
  "an2.134:2.2": "Katamehi dvīhi? ",
  "an2.134:2.3": "Anuvicca pariyogāhetvā avaṇṇārahassa avaṇṇaṃ bhāsati, ",
  "an2.134:2.4": "anuvicca pariyogāhetvā vaṇṇārahassa vaṇṇaṃ bhāsati. ",
  "an2.134:2.5": "Imehi kho, bhikkhave, dvīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti. ",
  "an2.135:0.1": "135 ",
  "an2.135:1.1": "“Dvīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an2.135:1.2": "Katamehi dvīhi? ",
  "an2.135:1.3": "Ananuvicca apariyogāhetvā appasādanīye ṭhāne pasādaṃ upadaṃseti, ",
  "an2.135:1.4": "ananuvicca apariyogāhetvā pasādanīye ṭhāne appasādaṃ upadaṃseti. ",
  "an2.135:1.5": "Imehi kho, bhikkhave, dvīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti. ",
  "an2.135:2.1": "Dvīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. ",
  "an2.135:2.2": "Katamehi dvīhi? ",
  "an2.135:2.3": "Anuvicca pariyogāhetvā appasādanīye ṭhāne appasādaṃ upadaṃseti, ",
  "an2.135:2.4": "anuvicca pariyogāhetvā pasādanīye ṭhāne pasādaṃ upadaṃseti. ",
  "an2.135:2.5": "Imehi kho, bhikkhave, dvīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti. ",
  "an2.136:0.1": "136 ",
  "an2.136:1.1": "“Dvīsu, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an2.136:1.2": "Katamesu dvīsu? ",
  "an2.136:1.3": "Mātari ca pitari ca. ",
  "an2.136:1.4": "Imesu kho, bhikkhave, dvīsu micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti. ",
  "an2.136:2.1": "Dvīsu, bhikkhave, sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. ",
  "an2.136:2.2": "Katamesu dvīsu? ",
  "an2.136:2.3": "Mātari ca pitari ca. ",
  "an2.136:2.4": "Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti. ",
  "an2.137:0.1": "137 ",
  "an2.137:1.1": "“Dvīsu, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an2.137:1.2": "Katamesu dvīsu? ",
  "an2.137:1.3": "Tathāgate ca tathāgatasāvake ca. ",
  "an2.137:1.4": "Imesu kho, bhikkhave, micchāpaṭipajjamāno bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavatīti. ",
  "an2.137:2.1": "Dvīsu, bhikkhave, sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. ",
  "an2.137:2.2": "Katamesu dvīsu? ",
  "an2.137:2.3": "Tathāgate ca tathāgatasāvake ca. ",
  "an2.137:2.4": "Imesu kho, bhikkhave, dvīsu sammāpaṭipajjamāno paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti. ",
  "an2.138:0.1": "138 ",
  "an2.138:1.1": "“Dveme, bhikkhave, dhammā. ",
  "an2.138:1.2": "Katame dve? ",
  "an2.138:1.3": "Sacittavodānañca na ca kiñci loke upādiyati. ",
  "an2.138:1.4": "Ime kho, bhikkhave, dve dhammā”ti. ",
  "an2.139:0.1": "139 ",
  "an2.139:1.1": "“Dveme, bhikkhave, dhammā. ",
  "an2.139:1.2": "Katame dve? ",
  "an2.139:1.3": "Kodho ca upanāho ca. ",
  "an2.139:1.4": "Ime kho, bhikkhave, dve dhammā”ti. ",
  "an2.140:0.1": "140 ",
  "an2.140:1.1": "“Dveme, bhikkhave, dhammā. ",
  "an2.140:1.2": "Katame dve? ",
  "an2.140:1.3": "Kodhavinayo ca upanāhavinayo ca. ",
  "an2.140:1.4": "Ime kho, bhikkhave, dve dhammā”ti. ",
  "an2.140:1.5": "Āyācanavaggo dutiyo. "
}