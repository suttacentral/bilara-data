{
  "an2.32:0.1": "Aṅguttara Nikāya 2 ",
  "an2.32:0.2": "4. Samacittavagga ",
  "an2.32:0.3": "32 ",
  "an2.32:1.1": "“Asappurisabhūmiñca vo, bhikkhave, desessāmi sappurisabhūmiñca. ",
  "an2.32:1.2": "Taṃ suṇātha, sādhukaṃ manasi karotha. bhāsissāmī”ti. ",
  "an2.32:1.3": "“Evaṃ, bhante”ti kho te bhikkhū bhagavato paccassosuṃ. ",
  "an2.32:1.4": "Bhagavā etadavoca: ",
  "an2.32:2.1": "“Katamā ca, bhikkhave, asappurisabhūmi? ",
  "an2.32:2.2": "Asappuriso, bhikkhave, akataññū hoti akatavedī. ",
  "an2.32:2.3": "Asabbhi hetaṃ, bhikkhave, upaññātaṃ yadidaṃ akataññutā akataveditā. ",
  "an2.32:2.4": "Kevalā esā, bhikkhave, asappurisabhūmi yadidaṃ akataññutā akataveditā. () ",
  "an2.32:2.5": "Sappuriso ca kho, bhikkhave, kataññū hoti katavedī. ",
  "an2.32:2.6": "Sabbhi hetaṃ, bhikkhave, upaññātaṃ yadidaṃ kataññutā kataveditā. ",
  "an2.32:2.7": "Kevalā esā, bhikkhave, sappurisabhūmi yadidaṃ kataññutā kataveditā”ti. ",
  "an2.33:0.1": "33 ",
  "an2.33:1.1": "“Dvinnāhaṃ, bhikkhave, na suppatikāraṃ vadāmi. ",
  "an2.33:1.2": "Katamesaṃ dvinnaṃ? ",
  "an2.33:1.3": "Mātu ca pitu ca. ",
  "an2.33:1.4": "Ekena, bhikkhave, aṃsena mātaraṃ parihareyya, ekena aṃsena pitaraṃ parihareyya vassasatāyuko vassasatajīvī so ca nesaṃ ucchādanaparimaddananhāpanasambāhanena. ",
  "an2.33:1.5": "Te ca tattheva muttakarīsaṃ cajeyyuṃ, na tveva, bhikkhave, mātāpitūnaṃ kataṃ vā hoti paṭikataṃ vā. ",
  "an2.33:1.6": "Imissā ca, bhikkhave, mahāpathaviyā pahūtarattaratanāya mātāpitaro issarādhipacce rajje patiṭṭhāpeyya, na tveva, bhikkhave, mātāpitūnaṃ kataṃ vā hoti paṭikataṃ vā. ",
  "an2.33:1.7": "Taṃ kissa hetu? ",
  "an2.33:1.8": "Bahukārā, bhikkhave, mātāpitaro puttānaṃ āpādakā posakā imassa lokassa dassetāro. ",
  "an2.33:1.9": "Yo ca kho, bhikkhave, mātāpitaro assaddhe saddhāsampadāya samādapeti niveseti patiṭṭhāpeti, dussīle sīlasampadāya samādapeti niveseti patiṭṭhāpeti, maccharī cāgasampadāya samādapeti niveseti patiṭṭhāpeti, duppaññe paññāsampadāya samādapeti niveseti patiṭṭhāpeti, ettāvatā kho, bhikkhave, mātāpitūnaṃ katañca hoti paṭikatañcā”ti. ",
  "an2.34:0.1": "34 ",
  "an2.34:1.1": "Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ …pe… ekamantaṃ nisinno kho so brāhmaṇo bhagavantaṃ etadavoca: ",
  "an2.34:1.2": "“kiṃvādī bhavaṃ gotamo kimakkhāyī”ti? ",
  "an2.34:1.3": "“Kiriyavādī cāhaṃ, brāhmaṇa, akiriyavādī cā”ti. ",
  "an2.34:1.4": "“Yathākathaṃ pana bhavaṃ gotamo kiriyavādī ca akiriyavādī cā”ti? ",
  "an2.34:2.1": "“Akiriyaṃ kho ahaṃ, brāhmaṇa, vadāmi kāyaduccaritassa vacīduccaritassa manoduccaritassa, anekavihitānaṃ pāpakānaṃ akusalānaṃ dhammānaṃ akiriyaṃ vadāmi. ",
  "an2.34:2.2": "Kiriyañca kho ahaṃ, brāhmaṇa, vadāmi kāyasucaritassa vacīsucaritassa manosucaritassa, anekavihitānaṃ kusalānaṃ dhammānaṃ kiriyaṃ vadāmi. ",
  "an2.34:2.3": "Evaṃ kho ahaṃ, brāhmaṇa, kiriyavādī ca akiriyavādī cā”ti. ",
  "an2.34:3.1": "“Abhikkantaṃ, bho gotama …pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "an2.35:0.1": "35 ",
  "an2.35:1.1": "Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho anāthapiṇḍiko gahapati bhagavantaṃ etadavoca: ",
  "an2.35:1.2": "“kati nu kho, bhante, loke dakkhiṇeyyā, kattha ca dānaṃ dātabban”ti? ",
  "an2.35:1.3": "“Dve kho, gahapati, loke dakkhiṇeyyā—",
  "an2.35:1.4": "sekho ca asekho ca. ",
  "an2.35:1.5": "Ime kho, gahapati, dve loke dakkhiṇeyyā, ettha ca dānaṃ dātabban”ti. ",
  "an2.35:2.1": "Idamavoca bhagavā. ",
  "an2.35:2.2": "Idaṃ vatvāna sugato athāparaṃ etadavoca satthā: ",
  "an2.35:3.1": "“Sekho asekho ca imasmiṃ loke, ",
  "an2.35:3.2": "Āhuneyyā yajamānānaṃ honti; ",
  "an2.35:3.3": "Te ujjubhūtā kāyena, ",
  "an2.35:3.4": "Vācāya uda cetasā; ",
  "an2.35:3.5": "Khettaṃ taṃ yajamānānaṃ, ",
  "an2.35:3.6": "Ettha dinnaṃ mahapphalan”ti. ",
  "an2.36:0.1": "36 ",
  "an2.36:1.1": "Evaṃ me sutaṃ—",
  "an2.36:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an2.36:1.3": "Tena kho pana samayena āyasmā sāriputto sāvatthiyaṃ viharati pubbārāme migāramātupāsāde. ",
  "an2.36:1.4": "Tatra kho āyasmā sāriputto bhikkhū āmantesi: ",
  "an2.36:1.5": "“āvuso bhikkhave”ti. ",
  "an2.36:1.6": "“Āvuso”ti kho te bhikkhū āyasmato sāriputtassa paccassosuṃ. ",
  "an2.36:1.7": "Āyasmā sāriputto etadavoca: ",
  "an2.36:1.8": "“ajjhattasaṃyojanañca, āvuso, puggalaṃ desessāmi bahiddhāsaṃyojanañca. ",
  "an2.36:1.9": "Taṃ suṇātha, sādhukaṃ manasi karotha, bhāsissāmī”ti. ",
  "an2.36:1.10": "“Evamāvuso”ti kho te bhikkhū āyasmato sāriputtassa paccassosuṃ. ",
  "an2.36:1.11": "Āyasmā sāriputto etadavoca: ",
  "an2.36:2.1": "“Katamo cāvuso, ajjhattasaṃyojano puggalo? ",
  "an2.36:2.2": "Idhāvuso, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu. ",
  "an2.36:2.3": "So kāyassa bhedā paraṃ maraṇā aññataraṃ devanikāyaṃ upapajjati. ",
  "an2.36:2.4": "So tato cuto āgāmī hoti, āgantā itthattaṃ. ",
  "an2.36:2.5": "Ayaṃ vuccati, āvuso, ajjhattasaṃyojano puggalo āgāmī hoti, āgantā itthattaṃ. ",
  "an2.36:3.1": "Katamo cāvuso, bahiddhāsaṃyojano puggalo? ",
  "an2.36:3.2": "Idhāvuso, bhikkhu sīlavā hoti, pātimokkhasaṃvarasaṃvuto viharati ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu. ",
  "an2.36:3.3": "So aññataraṃ santaṃ cetovimuttiṃ upasampajja viharati. ",
  "an2.36:3.4": "So kāyassa bhedā paraṃ maraṇā aññataraṃ devanikāyaṃ upapajjati. ",
  "an2.36:3.5": "So tato cuto anāgāmī hoti, anāgantā itthattaṃ. ",
  "an2.36:3.6": "Ayaṃ vuccatāvuso, bahiddhāsaṃyojano puggalo anāgāmī hoti, anāgantā itthattaṃ. ",
  "an2.36:4.1": "Puna caparaṃ, āvuso, bhikkhu sīlavā hoti …pe… samādāya sikkhati sikkhāpadesu. ",
  "an2.36:4.2": "So kāmānaṃyeva nibbidāya virāgāya nirodhāya paṭipanno hoti. ",
  "an2.36:4.3": "So bhavānaṃyeva nibbidāya virāgāya nirodhāya paṭipanno hoti. ",
  "an2.36:4.4": "So taṇhākkhayāya paṭipanno hoti. ",
  "an2.36:4.5": "So lobhakkhayāya paṭipanno hoti. ",
  "an2.36:4.6": "So kāyassa bhedā paraṃ maraṇā aññataraṃ devanikāyaṃ upapajjati. ",
  "an2.36:4.7": "So tato cuto anāgāmī hoti, anāgantā itthattaṃ. ",
  "an2.36:4.8": "Ayaṃ vuccatāvuso, bahiddhāsaṃyojano puggalo anāgāmī hoti, anāgantā itthattan”ti. ",
  "an2.36:5.1": "Atha kho sambahulā samacittā devatā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā devatā bhagavantaṃ etadavocuṃ: ",
  "an2.36:5.2": "“eso, bhante, āyasmā sāriputto pubbārāme migāramātupāsāde bhikkhūnaṃ ajjhattasaṃyojanañca puggalaṃ deseti bahiddhāsaṃyojanañca. ",
  "an2.36:5.3": "Haṭṭhā, bhante, parisā. ",
  "an2.36:5.4": "Sādhu, bhante, bhagavā yenāyasmā sāriputto tenupasaṅkamatu anukampaṃ upādāyā”ti. ",
  "an2.36:5.5": "Adhivāsesi bhagavā tuṇhībhāvena. ",
  "an2.36:5.6": "Atha kho bhagavā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—jetavane antarahito pubbārāme migāramātupāsāde āyasmato sāriputtassa sammukhe pāturahosi. ",
  "an2.36:5.7": "Nisīdi bhagavā paññatte āsane. ",
  "an2.36:5.8": "Āyasmāpi kho sāriputto bhagavantaṃ abhivādetvā ekamantaṃ nisīdi. ",
  "an2.36:5.9": "Ekamantaṃ nisinnaṃ kho āyasmantaṃ sāriputtaṃ bhagavā etadavoca: ",
  "an2.36:6.1": "“Idha, sāriputta, sambahulā samacittā devatā yenāhaṃ tenupasaṅkamiṃsu; upasaṅkamitvā maṃ abhivādetvā ekamantaṃ aṭṭhaṃsu. Ekamantaṃ ṭhitā kho, sāriputta, tā devatā maṃ etadavocuṃ: ",
  "an2.36:6.2": "‘eso, bhante, āyasmā sāriputto pubbārāme migāramātupāsāde bhikkhūnaṃ ajjhattasaṃyojanañca puggalaṃ deseti bahiddhāsaṃyojanañca. ",
  "an2.36:6.3": "Haṭṭhā, bhante, parisā. ",
  "an2.36:6.4": "Sādhu, bhante, bhagavā yena āyasmā sāriputto tenupasaṅkamatu anukampaṃ upādāyā’ti. ",
  "an2.36:6.5": "Tā kho pana, sāriputta, devatā dasapi hutvā vīsampi hutvā tiṃsampi hutvā cattālīsampi hutvā paññāsampi hutvā saṭṭhipi hutvā āraggakoṭinitudanamattepi tiṭṭhanti, na ca aññamaññaṃ byābādhenti. ",
  "an2.36:6.6": "Siyā kho pana, sāriputta, evamassa: ",
  "an2.36:6.7": "‘tattha nūna tāsaṃ devatānaṃ tathā cittaṃ bhāvitaṃ yena tā devatā dasapi hutvā vīsampi hutvā tiṃsampi hutvā cattālīsampi hutvā paññāsampi hutvā saṭṭhipi hutvā āraggakoṭinitudanamattepi tiṭṭhanti na ca aññamaññaṃ byābādhentī’ti. ",
  "an2.36:6.8": "Na kho panetaṃ, sāriputta, evaṃ daṭṭhabbaṃ. ",
  "an2.36:6.9": "Idheva kho, sāriputta, tāsaṃ devatānaṃ tathā cittaṃ bhāvitaṃ, yena tā devatā dasapi hutvā …pe… na ca aññamaññaṃ byābādhenti. ",
  "an2.36:6.10": "Tasmātiha, sāriputta, evaṃ sikkhitabbaṃ: ",
  "an2.36:6.11": "‘santindriyā bhavissāma santamānasā’ti. ",
  "an2.36:6.12": "Evañhi vo, sāriputta, sikkhitabbaṃ. ",
  "an2.36:6.13": "‘Santindriyānañhi vo, sāriputta, santamānasānaṃ santaṃyeva kāyakammaṃ bhavissati santaṃ vacīkammaṃ santaṃ manokammaṃ. ",
  "an2.36:6.14": "Santaṃyeva upahāraṃ upaharissāma sabrahmacārīsū’ti. ",
  "an2.36:6.15": "‘Evañhi vo, sāriputta, sikkhitabbaṃ. ",
  "an2.36:6.16": "Anassuṃ kho, sāriputta, aññatitthiyā paribbājakā ye imaṃ dhammapariyāyaṃ nāssosun’”ti. ",
  "an2.37:0.1": "37 ",
  "an2.37:1.1": "Evaṃ me sutaṃ—",
  "an2.37:1.2": "ekaṃ samayaṃ āyasmā mahākaccāno varaṇāyaṃ viharati bhaddasāritīre. ",
  "an2.37:1.3": "Atha kho ārāmadaṇḍo brāhmaṇo yenāyasmā mahākaccāno tenupasaṅkami; upasaṅkamitvā āyasmatā mahākaccānena saddhiṃ sammodi. ",
  "an2.37:1.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ārāmadaṇḍo brāhmaṇo āyasmantaṃ mahākaccānaṃ etadavoca: ",
  "an2.37:1.5": "“ko nu kho, bho kaccāna, hetu ko paccayo yena khattiyāpi khattiyehi vivadanti, brāhmaṇāpi brāhmaṇehi vivadanti, gahapatikāpi gahapatikehi vivadantī”ti? ",
  "an2.37:1.6": "“Kāmarāgābhinivesavinibandhapaligedhapariyuṭṭhānajjhosānahetu kho, brāhmaṇa, khattiyāpi khattiyehi vivadanti, brāhmaṇāpi brāhmaṇehi vivadanti, gahapatikāpi gahapatikehi vivadantī”ti. ",
  "an2.37:2.1": "“Ko pana, bho kaccāna, hetu ko paccayo yena samaṇāpi samaṇehi vivadantī”ti? ",
  "an2.37:2.2": "“Diṭṭhirāgābhinivesavinibandhapaligedhapariyuṭṭhānajjhosānahetu kho, brāhmaṇa, samaṇāpi samaṇehi vivadantī”ti. ",
  "an2.37:3.1": "“Atthi pana, bho kaccāna, koci lokasmiṃ yo imañceva kāmarāgābhinivesavinibandhapaligedhapariyuṭṭhānajjhosānaṃ samatikkanto, imañca diṭṭhirāgābhinivesavinibandhapaligedhapariyuṭṭhānajjhosānaṃ samatikkanto”ti? ",
  "an2.37:3.2": "“Atthi, brāhmaṇa, lokasmiṃ yo imañceva kāmarāgābhinivesavinibandhapaligedhapariyuṭṭhānajjhosānaṃ samatikkanto, imañca diṭṭhirāgābhinivesavinibandhapaligedhapariyuṭṭhānajjhosānaṃ samatikkanto”ti. ",
  "an2.37:4.1": "“Ko pana so, bho kaccāna, lokasmiṃ yo imañceva kāmarāgābhinivesavinibandhapaligedhapariyuṭṭhānajjhosānaṃ samatikkanto, imañca diṭṭhirāgābhinivesavinibandhapaligedhapariyuṭṭhānajjhosānaṃ samatikkanto”ti? ",
  "an2.37:4.2": "“Atthi, brāhmaṇa, puratthimesu janapadesu sāvatthī nāma nagaraṃ. ",
  "an2.37:4.3": "Tattha so bhagavā etarahi viharati arahaṃ sammāsambuddho. ",
  "an2.37:4.4": "So hi, brāhmaṇa, bhagavā imañceva kāmarāgābhinivesavinibandhapaligedhapariyuṭṭhānajjhosānaṃ samatikkanto, imañca diṭṭhirāgābhinivesavinibandhapaligedhapariyuṭṭhānajjhosānaṃ samatikkanto”ti. ",
  "an2.37:5.1": "Evaṃ vutte, ārāmadaṇḍo brāhmaṇo uṭṭhāyāsanā ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā tikkhattuṃ udānaṃ udānesi: ",
  "an2.37:6.1": "“Namo tassa bhagavato arahato sammāsambuddhassa. ",
  "an2.37:7.1": "Namo tassa bhagavato arahato sammāsambuddhassa. ",
  "an2.37:8.1": "Namo tassa bhagavato arahato sammāsambuddhassa. ",
  "an2.37:9.1": "Yo hi so bhagavā imañceva kāmarāgābhinivesavinibandhapaligedhapariyuṭṭhānajjhosānaṃ samatikkanto, imañca diṭṭhirāgābhinivesavinibandhapaligedhapariyuṭṭhānajjhosānaṃ samatikkanto”ti. ",
  "an2.37:10.1": "“Abhikkantaṃ, bho kaccāna, abhikkantaṃ, bho kaccāna. ",
  "an2.37:10.2": "Seyyathāpi, bho kaccāna, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya; andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā kaccānena anekapariyāyena dhammo pakāsito. ",
  "an2.37:10.3": "Esāhaṃ, bho kaccāna, taṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "an2.37:10.4": "Upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gatan”ti. ",
  "an2.38:0.1": "38 ",
  "an2.38:1.1": "Ekaṃ samayaṃ āyasmā mahākaccāno madhurāyaṃ viharati gundāvane. ",
  "an2.38:1.2": "Atha kho kandarāyano brāhmaṇo yenāyasmā mahākaccāno tenupasaṅkami; upasaṅkamitvā āyasmatā mahākaccānena saddhiṃ …pe… ekamantaṃ nisinno kho kandarāyano brāhmaṇo āyasmantaṃ mahākaccānaṃ etadavoca: ",
  "an2.38:1.3": "“sutaṃ metaṃ, bho kaccāna, ‘na samaṇo kaccāno brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimantetī’ti. ",
  "an2.38:1.4": "Tayidaṃ, bho kaccāna, tatheva? ",
  "an2.38:1.5": "Na hi bhavaṃ kaccāno brāhmaṇe jiṇṇe vuddhe mahallake addhagate vayoanuppatte abhivādeti vā paccuṭṭheti vā āsanena vā nimanteti. ",
  "an2.38:1.6": "Tayidaṃ, bho kaccāna, na sampannamevā”ti. ",
  "an2.38:2.1": "“Atthi, brāhmaṇa, tena bhagavatā jānatā passatā arahatā sammāsambuddhena vuddhabhūmi ca akkhātā daharabhūmi ca. ",
  "an2.38:2.2": "Vuddho cepi, brāhmaṇa, hoti āsītiko vā nāvutiko vā vassasatiko vā jātiyā, so ca kāme paribhuñjati kāmamajjhāvasati kāmapariḷāhena pariḍayhati kāmavitakkehi khajjati kāmapariyesanāya ussuko. ",
  "an2.38:2.3": "Atha kho so bālo na therotveva saṅkhyaṃ gacchati. ",
  "an2.38:2.4": "Daharo cepi, brāhmaṇa, hoti yuvā susukāḷakeso bhadrena yobbanena samannāgato paṭhamena vayasā. ",
  "an2.38:2.5": "So ca na kāme paribhuñjati na kāmamajjhāvasati, na kāmapariḷāhena pariḍayhati, na kāmavitakkehi khajjati, na kāmapariyesanāya ussuko. ",
  "an2.38:2.6": "Atha kho so paṇḍito therotveva saṅkhyaṃ gacchatī”ti. ",
  "an2.38:3.1": "Evaṃ vutte, kandarāyano brāhmaṇo uṭṭhāyāsanā ekaṃsaṃ uttarāsaṅgaṃ karitvā daharānaṃ sataṃ bhikkhūnaṃ pāde sirasā vandati: ",
  "an2.38:3.2": "“vuddhā bhavanto, vuddhabhūmiyaṃ ṭhitā. ",
  "an2.38:3.3": "Daharā mayaṃ, daharabhūmiyaṃ ṭhitā”ti. ",
  "an2.38:4.1": "“Abhikkantaṃ, bho kaccāna …pe… upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gatan”ti. ",
  "an2.39:0.1": "39 ",
  "an2.39:1.1": "“Yasmiṃ, bhikkhave, samaye corā balavanto honti, rājāno tasmiṃ samaye dubbalā honti. ",
  "an2.39:1.2": "Tasmiṃ, bhikkhave, samaye rañño na phāsu hoti atiyātuṃ vā niyyātuṃ vā paccantime vā janapade anusaññātuṃ. ",
  "an2.39:1.3": "Brāhmaṇagahapatikānampi tasmiṃ samaye na phāsu hoti atiyātuṃ vā niyyātuṃ vā bāhirāni vā kammantāni paṭivekkhituṃ. ",
  "an2.39:1.4": "Evamevaṃ kho, bhikkhave, yasmiṃ samaye pāpabhikkhū balavanto honti, pesalā bhikkhū tasmiṃ samaye dubbalā honti. ",
  "an2.39:1.5": "Tasmiṃ, bhikkhave, samaye pesalā bhikkhū tuṇhībhūtā tuṇhībhūtāva saṃghamajjhe saṅkasāyanti paccantime vā janapade acchanti. ",
  "an2.39:1.6": "Tayidaṃ, bhikkhave, hoti bahujanāhitāya bahujanāsukhāya, bahuno janassa anatthāya ahitāya dukkhāya devamanussānaṃ. ",
  "an2.39:2.1": "Yasmiṃ, bhikkhave, samaye rājāno balavanto honti, corā tasmiṃ samaye dubbalā honti. ",
  "an2.39:2.2": "Tasmiṃ, bhikkhave, samaye rañño phāsu hoti atiyātuṃ vā niyyātuṃ vā paccantime vā janapade anusaññātuṃ. ",
  "an2.39:2.3": "Brāhmaṇagahapatikānampi tasmiṃ samaye phāsu hoti atiyātuṃ vā niyyātuṃ vā bāhirāni vā kammantāni paṭivekkhituṃ. ",
  "an2.39:2.4": "Evamevaṃ kho, bhikkhave, yasmiṃ samaye pesalā bhikkhū balavanto honti, pāpabhikkhū tasmiṃ samaye dubbalā honti. ",
  "an2.39:2.5": "Tasmiṃ, bhikkhave, samaye pāpabhikkhū tuṇhībhūtā tuṇhībhūtāva saṃghamajjhe saṅkasāyanti, yena vā pana tena pakkamanti. ",
  "an2.39:2.6": "Tayidaṃ, bhikkhave, hoti bahujanahitāya bahujanasukhāya, bahuno janassa atthāya hitāya sukhāya devamanussānan”ti. ",
  "an2.40:0.1": "40 ",
  "an2.40:1.1": "“Dvinnāhaṃ, bhikkhave, micchāpaṭipattiṃ na vaṇṇemi, gihissa vā pabbajitassa vā. ",
  "an2.40:1.2": "Gihī vā, bhikkhave, pabbajito vā micchāpaṭipanno micchāpaṭipattādhikaraṇahetu na ārādhako hoti ñāyaṃ dhammaṃ kusalaṃ. ",
  "an2.40:2.1": "Dvinnāhaṃ, bhikkhave, sammāpaṭipattiṃ vaṇṇemi, gihissa vā pabbajitassa vā. ",
  "an2.40:2.2": "Gihī vā, bhikkhave, pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṃ dhammaṃ kusalan”ti. ",
  "an2.41:0.1": "41 ",
  "an2.41:1.1": "“Ye te, bhikkhave, bhikkhū duggahitehi suttantehi byañjanappatirūpakehi atthañca dhammañca paṭibāhanti te, bhikkhave, bhikkhū bahujanāhitāya paṭipannā bahujanāsukhāya, bahuno janassa anatthāya ahitāya dukkhāya devamanussānaṃ. ",
  "an2.41:1.2": "Bahuñca te, bhikkhave, bhikkhū apuññaṃ pasavanti, te cimaṃ saddhammaṃ antaradhāpenti. ",
  "an2.41:2.1": "Ye te, bhikkhave, bhikkhū suggahitehi suttantehi byañjanappatirūpakehi atthañca dhammañca anulomenti te, bhikkhave, bhikkhū bahujanahitāya paṭipannā bahujanasukhāya, bahuno janassa atthāya hitāya sukhāya devamanussānaṃ. ",
  "an2.41:2.2": "Bahuñca te, bhikkhave, bhikkhū puññaṃ pasavanti, te cimaṃ saddhammaṃ ṭhapentī”ti. ",
  "an2.41:2.3": "Samacittavaggo catuttho. "
}