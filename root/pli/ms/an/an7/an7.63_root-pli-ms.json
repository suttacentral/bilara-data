{
  "an7.63:0.1": "Aṅguttara Nikāya 7 ",
  "an7.63:0.2": "6. Abyākatavagga ",
  "an7.63:0.3": "63. Bhariyāsutta ",
  "an7.63:1.1": "Atha kho bhagavā pubbaṇhasamayaṃ nivāsetvā pattacīvaramādāya yena anāthapiṇḍikassa gahapatissa nivesanaṃ tenupasaṅkami; upasaṅkamitvā paññatte āsane nisīdi. ",
  "an7.63:1.2": "Tena kho pana samayena anāthapiṇḍikassa gahapatissa nivesane manussā uccāsaddā mahāsaddā honti. ",
  "an7.63:1.3": "Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: ",
  "an7.63:2.1": "“Kiṃ nu te, gahapati, nivesane manussā uccāsaddā mahāsaddā kevaṭṭā maññe macchavilope”ti? ",
  "an7.63:2.2": "“Ayaṃ, bhante, sujātā gharasuṇhā aḍḍhakulā ānītā. ",
  "an7.63:2.3": "Sā neva sassuṃ ādiyati, na sasuraṃ ādiyati, na sāmikaṃ ādiyati, bhagavantampi na sakkaroti na garuṃ karoti na māneti na pūjetī”ti. ",
  "an7.63:3.1": "Atha kho bhagavā sujātaṃ gharasuṇhaṃ āmantesi: ",
  "an7.63:3.2": "“ehi, sujāte”ti. ",
  "an7.63:3.3": "“Evaṃ, bhante”ti kho sujātā gharasuṇhā bhagavato paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho sujātaṃ gharasuṇhaṃ bhagavā etadavoca: ",
  "an7.63:4.1": "“Satta kho imā, sujāte, purisassa bhariyāyo. ",
  "an7.63:4.2": "Katamā satta? ",
  "an7.63:4.3": "Vadhakasamā, corīsamā, ayyasamā, mātāsamā, bhaginīsamā, sakhīsamā, dāsīsamā. ",
  "an7.63:4.4": "Imā kho, sujāte, satta purisassa bhariyāyo. ",
  "an7.63:4.5": "Tāsaṃ tvaṃ katamā”ti? ",
  "an7.63:4.6": "“Na kho ahaṃ, bhante, imassa bhagavatā saṃkhittena bhāsitassa vitthārena atthaṃ ājānāmi. ",
  "an7.63:4.7": "Sādhu me, bhante, bhagavā tathā dhammaṃ desetu yathāhaṃ imassa bhagavatā saṃkhittena bhāsitassa vitthārena atthaṃ jāneyyan”ti. ",
  "an7.63:4.8": "“Tena hi, sujāte, suṇāhi, sādhukaṃ manasi karohi; bhāsissāmī”ti. ",
  "an7.63:4.9": "“Evaṃ, bhante”ti kho sujātā gharasuṇhā bhagavato paccassosi. ",
  "an7.63:4.10": "Bhagavā etadavoca: ",
  "an7.63:5.1": "“Paduṭṭhacittā ahitānukampinī, ",
  "an7.63:5.2": "Aññesu rattā atimaññate patiṃ; ",
  "an7.63:5.3": "Dhanena kītassa vadhāya ussukā, ",
  "an7.63:5.4": "Yā evarūpā purisassa bhariyā; ",
  "an7.63:5.5": "‘Vadhā ca bhariyā’ti ca sā pavuccati. (1) ",
  "an7.63:6.1": "Yaṃ itthiyā vindati sāmiko dhanaṃ, ",
  "an7.63:6.2": "Sippaṃ vaṇijjañca kasiṃ adhiṭṭhahaṃ; ",
  "an7.63:6.3": "Appampi tassa apahātumicchati, ",
  "an7.63:6.4": "Yā evarūpā purisassa bhariyā; ",
  "an7.63:6.5": "‘Corī ca bhariyā’ti ca sā pavuccati. (2) ",
  "an7.63:7.1": "Akammakāmā alasā mahagghasā, ",
  "an7.63:7.2": "Pharusā ca caṇḍī duruttavādinī; ",
  "an7.63:7.3": "Uṭṭhāyakānaṃ abhibhuyya vattati, ",
  "an7.63:7.4": "Yā evarūpā purisassa bhariyā; ",
  "an7.63:7.5": "‘Ayyā ca bhariyā’ti ca sā pavuccati. (3) ",
  "an7.63:8.1": "Yā sabbadā hoti hitānukampinī, ",
  "an7.63:8.2": "Mātāva puttaṃ anurakkhate patiṃ; ",
  "an7.63:8.3": "Tato dhanaṃ sambhatamassa rakkhati, ",
  "an7.63:8.4": "Yā evarūpā purisassa bhariyā; ",
  "an7.63:8.5": "‘Mātā ca bhariyā’ti ca sā pavuccati. (4) ",
  "an7.63:9.1": "Yathāpi jeṭṭhā bhaginī kaniṭṭhakā, ",
  "an7.63:9.2": "Sagāravā hoti sakamhi sāmike; ",
  "an7.63:9.3": "Hirīmanā bhattuvasānuvattinī, ",
  "an7.63:9.4": "Yā evarūpā purisassa bhariyā; ",
  "an7.63:9.5": "‘Bhaginī ca bhariyā’ti ca sā pavuccati. (5) ",
  "an7.63:10.1": "Yācīdha disvāna patiṃ pamodati, ",
  "an7.63:10.2": "Sakhī sakhāraṃva cirassamāgataṃ; ",
  "an7.63:10.3": "Koleyyakā sīlavatī patibbatā, ",
  "an7.63:10.4": "Yā evarūpā purisassa bhariyā; ",
  "an7.63:10.5": "‘Sakhī ca bhariyā’ti ca sā pavuccati. (6) ",
  "an7.63:11.1": "Akkuddhasantā vadhadaṇḍatajjitā, ",
  "an7.63:11.2": "Aduṭṭhacittā patino titikkhati; ",
  "an7.63:11.3": "Akkodhanā bhattuvasānuvattinī, ",
  "an7.63:11.4": "Yā evarūpā purisassa bhariyā; ",
  "an7.63:11.5": "‘Dāsī ca bhariyā’ti ca sā pavuccati. (7) ",
  "an7.63:12.1": "Yācīdha bhariyā vadhakāti vuccati, ",
  "an7.63:12.2": "‘Corī ca ayyā’ti ca yā pavuccati; ",
  "an7.63:12.3": "Dussīlarūpā pharusā anādarā, ",
  "an7.63:12.4": "Kāyassa bhedā nirayaṃ vajanti tā. (1–3.) ",
  "an7.63:13.1": "Yācīdha mātā bhaginī sakhīti ca, ",
  "an7.63:13.2": "‘Dāsī ca bhariyā’ti ca sā pavuccati; ",
  "an7.63:13.3": "Sīle ṭhitattā cirarattasaṃvutā, ",
  "an7.63:13.4": "Kāyassa bhedā sugatiṃ vajanti tāti. (4–7.) ",
  "an7.63:14.1": "Imā kho, sujāte, satta purisassa bhariyāyo. ",
  "an7.63:14.2": "Tāsaṃ tvaṃ katamā”ti? ",
  "an7.63:14.3": "“Ajjatagge maṃ, bhante, bhagavā dāsīsamaṃ sāmikassa bhariyaṃ dhāretū”ti. ",
  "an7.63:14.4": "Dasamaṃ. "
}