{
  "an7.43:0.1": "Aṅguttara Nikāya 7 ",
  "an7.43:0.2": "4. devatāvagga ",
  "an7.43:0.3": "43. Dutiyaniddasasutta ",
  "an7.43:1.1": "Evaṃ me sutaṃ—",
  "an7.43:1.2": "ekaṃ samayaṃ bhagavā kosambiyaṃ viharati ghositārāme. ",
  "an7.43:1.3": "Atha kho āyasmā ānando pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi. ",
  "an7.43:1.4": "Atha kho āyasmato ānandassa etadahosi: ",
  "an7.43:1.5": "“atippago kho tāva kosambiyaṃ piṇḍāya carituṃ. ",
  "an7.43:1.6": "Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan”ti. ",
  "an7.43:1.7": "Atha kho āyasmā ānando yena aññatitthiyānaṃ paribbājakānaṃ ārāmo tenupasaṅkami; upasaṅkamitvā tehi aññatitthiyehi paribbājakehi saddhiṃ sammodi. ",
  "an7.43:1.8": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "an7.43:2.1": "Tena kho pana samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi: ",
  "an7.43:2.2": "“yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti. ",
  "an7.43:3.1": "Atha kho āyasmā ānando tesaṃ aññatitthiyānaṃ paribbājakānaṃ bhāsitaṃ neva abhinandi nappaṭikkosi. ",
  "an7.43:3.2": "Anabhinanditvā appaṭikkositvā uṭṭhāyāsanā pakkāmi: ",
  "an7.43:3.3": "“bhagavato santike etassa bhāsitassa atthaṃ ājānissāmī”ti. ",
  "an7.43:3.4": "Atha kho āyasmā ānando kosambiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an7.43:4.1": "“Idhāhaṃ, bhante, pubbaṇhasamayaṃ nivāsetvā pattacīvaramādāya kosambiṃ piṇḍāya pāvisiṃ. ",
  "an7.43:4.2": "Tassa mayhaṃ, bhante, etadahosi: ",
  "an7.43:4.3": "‘atippago kho tāva kosambiyaṃ piṇḍāya carituṃ. ",
  "an7.43:4.4": "Yannūnāhaṃ yena aññatitthiyānaṃ paribbājakānaṃ ārāmo tenupasaṅkameyyan’ti …pe… ",
  "an7.43:4.5": "tehi saddhiṃ sammodiṃ. ",
  "an7.43:4.6": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. ",
  "an7.43:5.1": "Tena kho pana, bhante, samayena tesaṃ aññatitthiyānaṃ paribbājakānaṃ sannisinnānaṃ sannipatitānaṃ ayamantarākathā udapādi: ",
  "an7.43:5.2": "‘yo hi koci, āvuso, dvādasavassāni paripuṇṇaṃ parisuddhaṃ brahmacariyaṃ carati, niddaso bhikkhūti alaṃvacanāyā’ti. ",
  "an7.43:5.3": "Atha khvāhaṃ, bhante, tesaṃ aññatitthiyānaṃ paribbājakānaṃ bhāsitaṃ neva abhinandiṃ nappaṭikkosiṃ. ",
  "an7.43:5.4": "Anabhinanditvā, appaṭikkositvā uṭṭhāyāsanā pakkamiṃ: ",
  "an7.43:5.5": "‘bhagavato santike etassa bhāsitassa atthaṃ ājānissāmī’ti. ",
  "an7.43:5.6": "Sakkā nu kho, bhante, imasmiṃ dhammavinaye kevalaṃ vassagaṇanamattena niddaso bhikkhu paññāpetun”ti? ",
  "an7.43:6.1": "“Na kho, ānanda, sakkā imasmiṃ dhammavinaye kevalaṃ vassagaṇanamattena niddaso bhikkhu paññāpetuṃ. ",
  "an7.43:6.2": "Satta kho imāni, ānanda, niddasavatthūni mayā sayaṃ abhiññā sacchikatvā paveditāni. ",
  "an7.43:7.1": "Katamāni satta? ",
  "an7.43:7.2": "Idhānanda, bhikkhu, saddho hoti, hirīmā hoti, ottappī hoti, bahussuto hoti, āraddhavīriyo hoti, satimā hoti, paññavā hoti. ",
  "an7.43:7.3": "Imāni kho, ānanda, satta niddasavatthūni mayā sayaṃ abhiññā sacchikatvā paveditāni. ",
  "an7.43:7.4": "Imehi kho, ānanda, sattahi niddasavatthūhi samannāgato bhikkhu dvādasa cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; ",
  "an7.43:7.5": "catubbīsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya; ",
  "an7.43:7.6": "chattiṃsati cepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāya, aṭṭhacattārīsañcepi vassāni paripuṇṇaṃ parisuddhaṃ brahmacariyaṃ carati, ‘niddaso bhikkhū’ti alaṃvacanāyā”ti. ",
  "an7.43:7.7": "Dvādasamaṃ. ",
  "an7.43:7.8": "Devatāvaggo catuttho. ",
  "an7.43:8.1": "Appamādo hirī ceva, ",
  "an7.43:8.2": "dve suvacā duve mittā; ",
  "an7.43:8.3": "Dve paṭisambhidā dve vasā, ",
  "an7.43:8.4": "duve niddasavatthunāti. "
}