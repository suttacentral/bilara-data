{
  "an7.32:0.1": "Aṅguttara Nikāya 7 ",
  "an7.32:0.2": "4. devatāvagga ",
  "an7.32:0.3": "32. Appamādagāravasutta ",
  "an7.32:1.1": "Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca: ",
  "an7.32:2.1": "“Sattime, bhante, dhammā bhikkhuno aparihānāya saṃvattanti. ",
  "an7.32:2.2": "Katame satta? ",
  "an7.32:2.3": "Satthugāravatā, dhammagāravatā, saṅghagāravatā, sikkhāgāravatā, samādhigāravatā, appamādagāravatā, paṭisanthāragāravatā. ",
  "an7.32:2.4": "Ime kho, bhante, satta dhammā bhikkhuno aparihānāya saṃvattantī”ti. ",
  "an7.32:2.5": "Idamavoca sā devatā. ",
  "an7.32:2.6": "Samanuñño satthā ahosi. ",
  "an7.32:2.7": "Atha kho sā devatā “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyi. ",
  "an7.32:3.1": "Atha kho bhagavā tassā rattiyā accayena bhikkhū āmantesi: ",
  "an7.32:3.2": "“imaṃ, bhikkhave, rattiṃ aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhitā kho, bhikkhave, sā devatā maṃ etadavoca: ",
  "an7.32:3.3": "‘sattime, bhante, dhammā bhikkhuno aparihānāya saṃvattanti. ",
  "an7.32:3.4": "Katame satta? ",
  "an7.32:3.5": "Satthugāravatā, dhammagāravatā, saṅghagāravatā, sikkhāgāravatā, samādhigāravatā, appamādagāravatā, paṭisanthāragāravatā—",
  "an7.32:3.6": "ime kho, bhante, satta dhammā bhikkhuno aparihānāya saṃvattantī’ti. ",
  "an7.32:3.7": "Idamavoca, bhikkhave, sā devatā. ",
  "an7.32:3.8": "Idaṃ vatvā maṃ abhivādetvā padakkhiṇaṃ katvā tatthevantaradhāyīti. ",
  "an7.32:4.1": "Satthugaru dhammagaru, ",
  "an7.32:4.2": "saṃghe ca tibbagāravo; ",
  "an7.32:4.3": "Samādhigaru ātāpī, ",
  "an7.32:4.4": "sikkhāya tibbagāravo. ",
  "an7.32:5.1": "Appamādagaru bhikkhu, ",
  "an7.32:5.2": "paṭisanthāragāravo; ",
  "an7.32:5.3": "Abhabbo parihānāya, ",
  "an7.32:5.4": "nibbānasseva santike”ti. ",
  "an7.32:5.5": "Paṭhamaṃ. "
}