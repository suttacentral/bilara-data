{
  "an6.61:0.1": "Aṅguttara Nikāya 6 ",
  "an6.61:0.2": "6. Mahāvagga ",
  "an6.61:0.3": "61. Majjhesutta ",
  "an6.61:1.1": "Evaṃ me sutaṃ—",
  "an6.61:1.2": "ekaṃ samayaṃ bhagavā bārāṇasiyaṃ viharati isipatane migadāye. ",
  "an6.61:1.3": "Tena kho pana samayena sambahulānaṃ therānaṃ bhikkhūnaṃ pacchābhattaṃ piṇḍapātapaṭikkantānaṃ maṇḍalamāḷe sannisinnānaṃ sannipatitānaṃ ayamantarākathā udapādi: ",
  "an6.61:1.4": "“vuttamidaṃ, āvuso, bhagavatā pārāyane metteyyapañhe: ",
  "an6.61:2.1": "‘Yo ubhonte viditvāna, ",
  "an6.61:2.2": "majjhe mantā na lippati; ",
  "an6.61:2.3": "Taṃ brūmi mahāpurisoti, ",
  "an6.61:2.4": "sodha sibbini maccagā’”ti. ",
  "an6.61:3.1": "“Katamo nu kho, āvuso, eko anto, katamo dutiyo anto, kiṃ majjhe, kā sibbinī”ti? ",
  "an6.61:3.2": "Evaṃ vutte, aññataro bhikkhu there bhikkhū etadavoca: ",
  "an6.61:3.3": "“phasso kho, āvuso, eko anto, phassasamudayo dutiyo anto, phassanirodho majjhe, taṇhā sibbinī; ",
  "an6.61:3.4": "taṇhā hi naṃ sibbati tassa tasseva bhavassa abhinibbattiyā. ",
  "an6.61:3.5": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme dukkhassantakaro hotī”ti. (1) ",
  "an6.61:4.1": "Evaṃ vutte, aññataro bhikkhu there bhikkhū etadavoca: ",
  "an6.61:4.2": "“atītaṃ kho, āvuso, eko anto, anāgataṃ dutiyo anto, paccuppannaṃ majjhe, taṇhā sibbinī; ",
  "an6.61:4.3": "taṇhā hi naṃ sibbati tassa tasseva bhavassa abhinibbattiyā. ",
  "an6.61:4.4": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto, pariññeyyaṃ parijānanto diṭṭheva dhamme dukkhassantakaro hotī”ti. (2) ",
  "an6.61:5.1": "Evaṃ vutte, aññataro bhikkhu there bhikkhū etadavoca: ",
  "an6.61:5.2": "“sukhā, āvuso, vedanā eko anto, dukkhā vedanā dutiyo anto, adukkhamasukhā vedanā majjhe, taṇhā sibbinī; ",
  "an6.61:5.3": "taṇhā hi naṃ sibbati tassa tasseva bhavassa abhinibbattiyā. ",
  "an6.61:5.4": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto, pariññeyyaṃ parijānanto diṭṭheva dhamme dukkhassantakaro hotī”ti. (3) ",
  "an6.61:6.1": "Evaṃ vutte, aññataro bhikkhu there bhikkhū etadavoca: ",
  "an6.61:6.2": "“nāmaṃ kho, āvuso, eko anto, rūpaṃ dutiyo anto, viññāṇaṃ majjhe, taṇhā sibbinī; ",
  "an6.61:6.3": "taṇhā hi naṃ sibbati tassa tasseva bhavassa abhinibbattiyā. ",
  "an6.61:6.4": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme dukkhassantakaro hotī”ti. (4) ",
  "an6.61:7.1": "Evaṃ vutte aññataro bhikkhu there bhikkhū etadavoca: ",
  "an6.61:7.2": "“cha kho, āvuso, ajjhattikāni āyatanāni eko anto, cha bāhirāni āyatanāni dutiyo anto, viññāṇaṃ majjhe, taṇhā sibbinī; ",
  "an6.61:7.3": "taṇhā hi naṃ sibbati tassa tasseva bhavassa abhinibbattiyā. ",
  "an6.61:7.4": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme dukkhassantakaro hotī”ti. (5) ",
  "an6.61:8.1": "Evaṃ vutte aññataro bhikkhu there bhikkhū etadavoca: ",
  "an6.61:8.2": "“sakkāyo kho, āvuso, eko anto, sakkāyasamudayo dutiyo anto, sakkāyanirodho majjhe, taṇhā sibbinī; ",
  "an6.61:8.3": "taṇhā hi naṃ sibbati tassa tasseva bhavassa abhinibbattiyā. ",
  "an6.61:8.4": "Ettāvatā kho, āvuso, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme dukkhassantakaro hotī”ti. (6) ",
  "an6.61:9.1": "Evaṃ vutte, aññataro bhikkhu there bhikkhū etadavoca: ",
  "an6.61:9.2": "“byākataṃ kho, āvuso, amhehi sabbeheva yathāsakaṃ paṭibhānaṃ. ",
  "an6.61:9.3": "Āyāmāvuso, yena bhagavā tenupasaṅkamissāma; upasaṅkamitvā bhagavato etamatthaṃ ārocessāma. ",
  "an6.61:9.4": "Yathā no bhagavā byākarissati tathā naṃ dhāressāmā”ti. (7) ",
  "an6.61:10.1": "“Evamāvuso”ti kho therā bhikkhū tassa bhikkhuno paccassosuṃ. ",
  "an6.61:10.2": "Atha kho therā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. ",
  "an6.61:10.3": "Ekamantaṃ nisinnā kho therā bhikkhū yāvatako ahosi sabbeheva saddhiṃ kathāsallāpo, taṃ sabbaṃ bhagavato ārocesuṃ. ",
  "an6.61:10.4": "“Kassa nu kho, bhante, subhāsitan”ti? ",
  "an6.61:10.5": "“Sabbesaṃ vo, bhikkhave, subhāsitaṃ pariyāyena, api ca yaṃ mayā sandhāya bhāsitaṃ pārāyane metteyyapañhe: ",
  "an6.61:11.1": "‘Yo ubhonte viditvāna, ",
  "an6.61:11.2": "majjhe mantā na lippati; ",
  "an6.61:11.3": "Taṃ brūmi mahāpurisoti, ",
  "an6.61:11.4": "sodha sibbinimaccagā’ti. ",
  "an6.61:12.1": "Taṃ suṇātha, sādhukaṃ manasi karotha, bhāsissāmī”ti. ",
  "an6.61:12.2": "“Evaṃ, bhante”ti kho therā bhikkhū bhagavato paccassosuṃ. ",
  "an6.61:12.3": "Bhagavā etadavoca: ",
  "an6.61:12.4": "“phasso kho, bhikkhave, eko anto, phassasamudayo dutiyo anto, phassanirodho majjhe, taṇhā sibbinī; ",
  "an6.61:12.5": "taṇhā hi naṃ sibbati tassa tasseva bhavassa abhinibbattiyā. ",
  "an6.61:12.6": "Ettāvatā kho, bhikkhave, bhikkhu abhiññeyyaṃ abhijānāti, pariññeyyaṃ parijānāti, abhiññeyyaṃ abhijānanto pariññeyyaṃ parijānanto diṭṭheva dhamme dukkhassantakaro hotī”ti. ",
  "an6.61:12.7": "Sattamaṃ. "
}