{
  "an6.55:0.1": "Aṅguttara Nikāya 6 ",
  "an6.55:0.2": "6. Mahāvagga ",
  "an6.55:0.3": "55. Soṇasutta ",
  "an6.55:1.1": "Evaṃ me sutaṃ—",
  "an6.55:1.2": "ekaṃ samayaṃ bhagavā rājagahe viharati gijjhakūṭe pabbate. ",
  "an6.55:1.3": "Tena kho pana samayena āyasmā soṇo rājagahe viharati sītavanasmiṃ. ",
  "an6.55:1.4": "Atha kho āyasmato soṇassa rahogatassa paṭisallīnassa evaṃ cetaso parivitakko udapādi: ",
  "an6.55:1.5": "“ye kho keci bhagavato sāvakā āraddhavīriyā viharanti, ahaṃ tesaṃ aññataro. ",
  "an6.55:1.6": "Atha ca pana me na anupādāya āsavehi cittaṃ vimuccati, saṃvijjanti kho pana me kule bhogā, sakkā bhogā ca bhuñjituṃ puññāni ca kātuṃ. ",
  "an6.55:1.7": "Yannūnāhaṃ sikkhaṃ paccakkhāya hīnāyāvattitvā bhoge ca bhuñjeyyaṃ puññāni ca kareyyan”ti. ",
  "an6.55:2.1": "Atha kho bhagavā āyasmato soṇassa cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ kho—gijjhakūṭe pabbate antarahito sītavane āyasmato soṇassa sammukhe pāturahosi. ",
  "an6.55:2.2": "Nisīdi bhagavā paññatte āsane. ",
  "an6.55:2.3": "Āyasmāpi kho soṇo bhagavantaṃ abhivādetvā ekamantaṃ nisīdi. ",
  "an6.55:2.4": "Ekamantaṃ nisinnaṃ kho āyasmantaṃ soṇaṃ bhagavā etadavoca: ",
  "an6.55:3.1": "“Nanu te, soṇa, rahogatassa paṭisallīnassa evaṃ cetaso parivitakko udapādi: ",
  "an6.55:3.2": "‘ye kho keci bhagavato sāvakā āraddhavīriyā viharanti, ahaṃ tesaṃ aññataro. ",
  "an6.55:3.3": "Atha ca pana me na anupādāya āsavehi cittaṃ vimuccati, saṃvijjanti kho pana me kule bhogā, sakkā bhogā ca bhuñjituṃ puññāni ca kātuṃ. ",
  "an6.55:3.4": "Yannūnāhaṃ sikkhaṃ paccakkhāya hīnāyāvattitvā bhoge ca bhuñjeyyaṃ puññāni ca kareyyan’”ti? ",
  "an6.55:3.5": "“Evaṃ, bhante”. ",
  "an6.55:4.1": "“Taṃ kiṃ maññasi, soṇa, ",
  "an6.55:4.2": "kusalo tvaṃ pubbe agāriyabhūto vīṇāya tantissare”ti? ",
  "an6.55:4.3": "“Evaṃ, bhante”. ",
  "an6.55:4.4": "“Taṃ kiṃ maññasi, soṇa, yadā te vīṇāya tantiyo accāyatā honti, api nu te vīṇā tasmiṃ samaye saravatī vā hoti kammaññā vā”ti? ",
  "an6.55:4.5": "“No hetaṃ, bhante”. ",
  "an6.55:5.1": "“Taṃ kiṃ maññasi, soṇa, yadā te vīṇāya tantiyo atisithilā honti, api nu te vīṇā tasmiṃ samaye saravatī vā hoti kammaññā vā”ti? ",
  "an6.55:5.2": "“No hetaṃ, bhante”. ",
  "an6.55:6.1": "“Yadā pana te, soṇa, vīṇāya tantiyo na accāyatā honti nātisithilā same guṇe patiṭṭhitā, api nu te vīṇā tasmiṃ samaye saravatī vā hoti kammaññā vā”ti? ",
  "an6.55:6.2": "“Evaṃ, bhante”. ",
  "an6.55:7.1": "“Evamevaṃ kho, soṇa, accāraddhavīriyaṃ uddhaccāya saṃvattati, atisithilavīriyaṃ kosajjāya saṃvattati. ",
  "an6.55:7.2": "Tasmātiha tvaṃ, soṇa, vīriyasamathaṃ adhiṭṭhaha, indriyānañca samataṃ paṭivijjha, tattha ca nimittaṃ gaṇhāhī”ti. ",
  "an6.55:7.3": "“Evaṃ, bhante”ti kho āyasmā soṇo bhagavato paccassosi. ",
  "an6.55:7.4": "Atha kho bhagavā āyasmantaṃ soṇaṃ iminā ovādena ovaditvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ kho—sītavane antarahito gijjhakūṭe pabbate pāturahosi. ",
  "an6.55:8.1": "Atha kho āyasmā soṇo aparena samayena vīriyasamathaṃ adhiṭṭhāsi, indriyānañca samataṃ paṭivijjhi, tattha ca nimittaṃ aggahesi. ",
  "an6.55:8.2": "Atha kho āyasmā soṇo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anāgāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "an6.55:8.3": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "an6.55:8.4": "Aññataro ca panāyasmā soṇo arahataṃ ahosi. ",
  "an6.55:9.1": "Atha kho āyasmato soṇassa arahattappattassa etadahosi: ",
  "an6.55:9.2": "“yannūnāhaṃ yena bhagavā tenupasaṅkameyyaṃ; upasaṅkamitvā bhagavato santike aññaṃ byākareyyan”ti. ",
  "an6.55:9.3": "Atha kho āyasmā soṇo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā soṇo bhagavantaṃ etadavoca: ",
  "an6.55:10.1": "“Yo so, bhante, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, so cha ṭhānāni adhimutto hoti—",
  "an6.55:10.2": "nekkhammādhimutto hoti, pavivekādhimutto hoti, abyāpajjādhimutto hoti, taṇhākkhayādhimutto hoti, upādānakkhayādhimutto hoti, asammohādhimutto hoti. ",
  "an6.55:11.1": "Siyā kho pana, bhante, idhekaccassa āyasmato evamassa: ",
  "an6.55:11.2": "‘kevalaṃsaddhāmattakaṃ nūna ayamāyasmā nissāya nekkhammādhimutto’ti. ",
  "an6.55:11.3": "Na kho panetaṃ, bhante, evaṃ daṭṭhabbaṃ. ",
  "an6.55:11.4": "Khīṇāsavo, bhante, bhikkhu vusitavā katakaraṇīyo karaṇīyaṃ attano asamanupassanto katassa vā paṭicayaṃ khayā rāgassa vītarāgattā nekkhammādhimutto hoti, khayā dosassa vītadosattā nekkhammādhimutto hoti, khayā mohassa vītamohattā nekkhammādhimutto hoti. (1) ",
  "an6.55:12.1": "Siyā kho pana, bhante, idhekaccassa āyasmato evamassa: ",
  "an6.55:12.2": "‘lābhasakkārasilokaṃ nūna ayamāyasmā nikāmayamāno pavivekādhimutto’ti. ",
  "an6.55:12.3": "Na kho panetaṃ, bhante, evaṃ daṭṭhabbaṃ. ",
  "an6.55:12.4": "Khīṇāsavo, bhante, bhikkhu vusitavā katakaraṇīyo karaṇīyaṃ attano asamanupassanto katassa vā paṭicayaṃ khayā rāgassa vītarāgattā pavivekādhimutto hoti, khayā dosassa vītadosattā pavivekādhimutto hoti, khayā mohassa vītamohattā pavivekādhimutto hoti. (2) ",
  "an6.55:13.1": "Siyā kho pana, bhante, idhekaccassa āyasmato evamassa: ",
  "an6.55:13.2": "‘sīlabbataparāmāsaṃ nūna ayamāyasmā sārato paccāgacchanto abyāpajjādhimutto’ti. ",
  "an6.55:13.3": "Na kho panetaṃ, bhante, evaṃ daṭṭhabbaṃ. ",
  "an6.55:13.4": "Khīṇāsavo, bhante, bhikkhu vusitavā katakaraṇīyo karaṇīyaṃ attano asamanupassanto katassa vā paṭicayaṃ khayā rāgassa vītarāgattā abyāpajjādhimutto hoti, khayā dosassa vītadosattā abyāpajjādhimutto hoti, khayā mohassa vītamohattā abyāpajjādhimutto hoti. (3) ",
  "an6.55:14.1": "Khayā rāgassa vītarāgattā taṇhākkhayādhimutto hoti, khayā dosassa vītadosattā taṇhākkhayādhimutto hoti, khayā mohassa vītamohattā taṇhākkhayādhimutto hoti. (4) ",
  "an6.55:15.1": "Khayā rāgassa vītarāgattā upādānakkhayādhimutto hoti, khayā dosassa vītadosattā upādānakkhayādhimutto hoti, khayā mohassa vītamohattā upādānakkhayādhimutto hoti. (5) ",
  "an6.55:16.1": "Khayā rāgassa vītarāgattā asammohādhimutto hoti, khayā dosassa vītadosattā asammohādhimutto hoti, khayā mohassa vītamohattā asammohādhimutto hoti. (6) ",
  "an6.55:17.1": "Evaṃ sammā vimuttacittassa, bhante, bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti. ",
  "an6.55:17.2": "Amissīkatamevassa cittaṃ hoti ṭhitaṃ āneñjappattaṃ vayañcassānupassati. ",
  "an6.55:17.3": "Bhusā cepi sotaviññeyyā saddā … ",
  "an6.55:17.4": "ghānaviññeyyā gandhā … ",
  "an6.55:17.5": "jivhāviññeyyā rasā … ",
  "an6.55:17.6": "kāyaviññeyyā phoṭṭhabbā … ",
  "an6.55:17.7": "manoviññeyyā dhammā manassa āpāthaṃ āgacchanti, nevassa cittaṃ pariyādiyanti. ",
  "an6.55:17.8": "Amissīkatamevassa cittaṃ hoti ṭhitaṃ āneñjappattaṃ vayañcassānupassati. ",
  "an6.55:17.9": "Seyyathāpi, bhante, selo pabbato acchiddo asusiro ekagghano. ",
  "an6.55:17.10": "Atha puratthimāya cepi disāya āgaccheyya bhusā vātavuṭṭhi neva naṃ saṅkampeyya na sampakampeyya na sampavedheyya, atha pacchimāya cepi disāya āgaccheyya bhusā vātavuṭṭhi … ",
  "an6.55:17.11": "atha uttarāya cepi disāya āgaccheyya bhusā vātavuṭṭhi … ",
  "an6.55:17.12": "atha dakkhiṇāya cepi disāya āgaccheyya bhusā vātavuṭṭhi neva naṃ saṅkampeyya na sampakampeyya na sampavedheyya; ",
  "an6.55:17.13": "evamevaṃ kho, bhante, evaṃ sammāvimuttacittassa bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti. ",
  "an6.55:17.14": "Amissīkatamevassa cittaṃ hoti, ṭhitaṃ āneñjappattaṃ vayañcassānupassati. ",
  "an6.55:17.15": "Bhusā cepi sotaviññeyyā saddā … ",
  "an6.55:17.16": "ghānaviññeyyā gandhā … ",
  "an6.55:17.17": "jivhāviññeyyā rasā … ",
  "an6.55:17.18": "kāyaviññeyyā phoṭṭhabbā … ",
  "an6.55:17.19": "manoviññeyyā dhammā manassa āpāthaṃ āgacchanti, nevassa cittaṃ pariyādiyanti. ",
  "an6.55:17.20": "Amissīkatamevassa cittaṃ hoti ṭhitaṃ āneñjappattaṃ vayañcassānupassatīti. ",
  "an6.55:18.1": "Nekkhammaṃ adhimuttassa, ",
  "an6.55:18.2": "pavivekañca cetaso; ",
  "an6.55:18.3": "Abyāpajjādhimuttassa, ",
  "an6.55:18.4": "upādānakkhayassa ca. ",
  "an6.55:19.1": "Taṇhākkhayādhimuttassa, ",
  "an6.55:19.2": "asammohañca cetaso; ",
  "an6.55:19.3": "Disvā āyatanuppādaṃ, ",
  "an6.55:19.4": "sammā cittaṃ vimuccati. ",
  "an6.55:20.1": "Tassa sammā vimuttassa, ",
  "an6.55:20.2": "santacittassa bhikkhuno; ",
  "an6.55:20.3": "Katassa paṭicayo natthi, ",
  "an6.55:20.4": "karaṇīyaṃ na vijjati. ",
  "an6.55:21.1": "Selo yathā ekagghano, ",
  "an6.55:21.2": "vātena na samīrati; ",
  "an6.55:21.3": "Evaṃ rūpā rasā saddā, ",
  "an6.55:21.4": "gandhā phassā ca kevalā. ",
  "an6.55:22.1": "Iṭṭhā dhammā aniṭṭhā ca, ",
  "an6.55:22.2": "nappavedhenti tādino; ",
  "an6.55:22.3": "Ṭhitaṃ cittaṃ vippamuttaṃ, ",
  "an6.55:22.4": "vayañcassānupassatī”ti. ",
  "an6.55:22.5": "Paṭhamaṃ. "
}