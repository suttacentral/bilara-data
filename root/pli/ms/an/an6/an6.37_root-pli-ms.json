{
  "an6.37:0.1": "Aṅguttara Nikāya 6 ",
  "an6.37:0.2": "4. devatāvagga ",
  "an6.37:0.3": "37. Chaḷaṅgadānasutta ",
  "an6.37:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an6.37:1.2": "Tena kho pana samayena veḷukaṇḍakī nandamātā upāsikā sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpeti. ",
  "an6.37:1.3": "Addasā kho bhagavā dibbena cakkhunā visuddhena atikkantamānusakena veḷukaṇḍakiṃ nandamātaraṃ upāsikaṃ sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpentiṃ. ",
  "an6.37:1.4": "Disvā bhikkhū āmantesi: ",
  "an6.37:1.5": "“esā, bhikkhave, veḷukaṇḍakī nandamātā upāsikā sāriputtamoggallānappamukhe bhikkhusaṃghe chaḷaṅgasamannāgataṃ dakkhiṇaṃ patiṭṭhāpeti. ",
  "an6.37:2.1": "Kathañca, bhikkhave, chaḷaṅgasamannāgatā dakkhiṇā hoti? ",
  "an6.37:2.2": "Idha, bhikkhave, dāyakassa tīṇaṅgāni honti, paṭiggāhakānaṃ tīṇaṅgāni. ",
  "an6.37:2.3": "Katamāni dāyakassa tīṇaṅgāni? ",
  "an6.37:2.4": "Idha, bhikkhave, dāyako pubbeva dānā sumano hoti, dadaṃ cittaṃ pasādeti, datvā attamano hoti. ",
  "an6.37:2.5": "Imāni dāyakassa tīṇaṅgāni. ",
  "an6.37:3.1": "Katamāni paṭiggāhakānaṃ tīṇaṅgāni? ",
  "an6.37:3.2": "Idha, bhikkhave, paṭiggāhakā vītarāgā vā honti rāgavinayāya vā paṭipannā, vītadosā vā honti dosavinayāya vā paṭipannā, vītamohā vā honti mohavinayāya vā paṭipannā. ",
  "an6.37:3.3": "Imāni paṭiggāhakānaṃ tīṇaṅgāni. ",
  "an6.37:3.4": "Iti dāyakassa tīṇaṅgāni, paṭiggāhakānaṃ tīṇaṅgāni. ",
  "an6.37:3.5": "Evaṃ kho, bhikkhave, chaḷaṅgasamannāgatā dakkhiṇā hoti. ",
  "an6.37:4.1": "Evaṃ chaḷaṅgasamannāgatāya, bhikkhave, dakkhiṇāya na sukaraṃ puññassa pamāṇaṃ gahetuṃ: ",
  "an6.37:4.2": "‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. ",
  "an6.37:4.3": "Atha kho asaṅkhyeyyo appameyyo mahāpuññakkhandhotveva saṅkhaṃ gacchati. ",
  "an6.37:5.1": "Seyyathāpi, bhikkhave, mahāsamudde na sukaraṃ udakassa pamāṇaṃ gahetuṃ: ",
  "an6.37:5.2": "‘ettakāni udakāḷhakānīti vā ettakāni udakāḷhakasatānīti vā ettakāni udakāḷhakasahassānīti vā ettakāni udakāḷhakasatasahassānī’ti vā. ",
  "an6.37:5.3": "Atha kho asaṅkhyeyyo appameyyo mahāudakakkhandhotveva saṅkhaṃ gacchati. ",
  "an6.37:5.4": "Evamevaṃ kho, bhikkhave, evaṃ chaḷaṅgasamannāgatāya dakkhiṇāya na sukaraṃ puññassa pamāṇaṃ gahetuṃ: ",
  "an6.37:5.5": "‘ettako puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattatī’ti. ",
  "an6.37:5.6": "Atha kho asaṅkhyeyyo appameyyo mahāpuññakkhandhotveva saṅkhaṃ gacchatī”ti. ",
  "an6.37:6.1": "“Pubbeva dānā sumano, ",
  "an6.37:6.2": "dadaṃ cittaṃ pasādaye; ",
  "an6.37:6.3": "Datvā attamano hoti, ",
  "an6.37:6.4": "esā yaññassa sampadā. ",
  "an6.37:7.1": "Vītarāgā vītadosā, ",
  "an6.37:7.2": "vītamohā anāsavā; ",
  "an6.37:7.3": "Khettaṃ yaññassa sampannaṃ, ",
  "an6.37:7.4": "saññatā brahmacārayo. ",
  "an6.37:8.1": "Sayaṃ ācamayitvāna, ",
  "an6.37:8.2": "datvā sakehi pāṇibhi; ",
  "an6.37:8.3": "Attano parato ceso, ",
  "an6.37:8.4": "yañño hoti mahapphalo. ",
  "an6.37:9.1": "Evaṃ yajitvā medhāvī, ",
  "an6.37:9.2": "saddho muttena cetasā; ",
  "an6.37:9.3": "Abyāpajjaṃ sukhaṃ lokaṃ, ",
  "an6.37:9.4": "paṇḍito upapajjatī”ti. ",
  "an6.37:9.5": "Sattamaṃ. "
}