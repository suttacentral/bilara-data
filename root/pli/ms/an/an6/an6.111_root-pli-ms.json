{
  "an6.111:0.1": "Aṅguttara Nikāya 6 ",
  "an6.111:0.2": "11. Tikavagga ",
  "an6.111:0.3": "111. Dhātusutta ",
  "an6.111:1.1": "“Tayome, bhikkhave, dhammā. ",
  "an6.111:1.2": "Katame tayo? ",
  "an6.111:1.3": "Kāmadhātu, byāpādadhātu, vihiṃsādhātu. ",
  "an6.111:1.4": "Ime kho, bhikkhave, tayo dhammā. ",
  "an6.111:1.5": "Imesaṃ kho, bhikkhave, tiṇṇaṃ dhammānaṃ pahānāya tayo dhammā bhāvetabbā. ",
  "an6.111:1.6": "Katame tayo? ",
  "an6.111:1.7": "Kāmadhātuyā pahānāya nekkhammadhātu bhāvetabbā, byāpādadhātuyā pahānāya abyāpādadhātu bhāvetabbā, vihiṃsādhātuyā pahānāya avihiṃsādhātu bhāvetabbā. ",
  "an6.111:1.8": "Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā”ti. ",
  "an6.111:1.9": "Pañcamaṃ. "
}