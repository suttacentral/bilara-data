{
  "an6.56:0.1": "Aṅguttara Nikāya 6 ",
  "an6.56:0.2": "6. Mahāvagga ",
  "an6.56:0.3": "56. Phaggunasutta ",
  "an6.56:1.1": "Tena kho pana samayena āyasmā phagguno ābādhiko hoti dukkhito bāḷhagilāno. ",
  "an6.56:1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an6.56:1.3": "“āyasmā, bhante, phagguno ābādhiko dukkhito bāḷhagilāno. ",
  "an6.56:1.4": "Sādhu, bhante, bhagavā yenāyasmā phagguno tenupasaṅkamatu anukampaṃ upādāyā”ti. ",
  "an6.56:1.5": "Adhivāsesi bhagavā tuṇhībhāvena. ",
  "an6.56:1.6": "Atha kho bhagavā sāyanhasamayaṃ paṭisallānā vuṭṭhito yenāyasmā phagguno tenupasaṅkami. ",
  "an6.56:1.7": "Addasā kho āyasmā phagguno bhagavantaṃ dūratova āgacchantaṃ. ",
  "an6.56:1.8": "Disvāna mañcake samadhosi. ",
  "an6.56:1.9": "Atha kho bhagavā āyasmantaṃ phaggunaṃ etadavoca: ",
  "an6.56:1.10": "“alaṃ, phagguna, mā tvaṃ mañcake samadhosi. ",
  "an6.56:1.11": "Santimāni āsanāni parehi paññattāni, tatthāhaṃ nisīdissāmī”ti. ",
  "an6.56:1.12": "Nisīdi bhagavā paññatte āsane. ",
  "an6.56:1.13": "Nisajja kho bhagavā āyasmantaṃ phaggunaṃ etadavoca: ",
  "an6.56:2.1": "“Kacci te, phagguna, khamanīyaṃ kacci yāpanīyaṃ? Kacci te dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo”ti? ",
  "an6.56:2.2": "“Na me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "an6.56:3.1": "Seyyathāpi, bhante, balavā puriso tiṇhena sikharena muddhani abhimattheyya; evamevaṃ kho me, bhante, adhimattā vātā muddhani ūhananti. ",
  "an6.56:3.2": "Na me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "an6.56:4.1": "Seyyathāpi, bhante, balavā puriso daḷhena varattakkhaṇḍena sīsaveṭhanaṃ dadeyya; evamevaṃ kho me, bhante, adhimattā sīse sīsavedanā. ",
  "an6.56:4.2": "Na me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "an6.56:5.1": "Seyyathāpi, bhante, dakkho goghātako vā goghātakantevāsī vā tiṇhena govikantanena kucchiṃ parikanteyya; evamevaṃ kho me, bhante, adhimattā vātā kucchiṃ parikantanti. ",
  "an6.56:5.2": "Na me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "an6.56:6.1": "Seyyathāpi, bhante, dve balavanto purisā dubbalataraṃ purisaṃ nānābāhāsu gahetvā aṅgārakāsuyā santāpeyyuṃ samparitāpeyyuṃ; evamevaṃ kho me, bhante, adhimatto kāyasmiṃ ḍāho. ",
  "an6.56:6.2": "Na me, bhante, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo”ti. ",
  "an6.56:6.3": "Atha kho bhagavā āyasmantaṃ phaggunaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. ",
  "an6.56:7.1": "Atha kho āyasmā phagguno acirapakkantassa bhagavato kālamakāsi. ",
  "an6.56:7.2": "Tamhi cassa samaye maraṇakāle indriyāni vippasīdiṃsu. ",
  "an6.56:7.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an6.56:7.4": "“āyasmā, bhante, phagguno acirapakkantassa bhagavato kālamakāsi. ",
  "an6.56:7.5": "Tamhi cassa samaye maraṇakāle indriyāni vippasīdiṃsū”ti. ",
  "an6.56:8.1": "“Kiṃ hānanda, phaggunassa bhikkhuno indriyāni na vippasīdissanti. ",
  "an6.56:8.2": "Phaggunassa, ānanda, bhikkhuno pañcahi orambhāgiyehi saṃyojanehi cittaṃ avimuttaṃ ahosi. ",
  "an6.56:8.3": "Tassa taṃ dhammadesanaṃ sutvā pañcahi orambhāgiyehi saṃyojanehi cittaṃ vimuttaṃ. ",
  "an6.56:9.1": "Chayime, ānanda, ānisaṃsā kālena dhammassavane kālena atthupaparikkhāya. ",
  "an6.56:9.2": "Katame cha? ",
  "an6.56:9.3": "Idhānanda, bhikkhuno pañcahi orambhāgiyehi saṃyojanehi cittaṃ avimuttaṃ hoti. ",
  "an6.56:9.4": "So tamhi samaye maraṇakāle labhati tathāgataṃ dassanāya. ",
  "an6.56:9.5": "Tassa tathāgato dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. ",
  "an6.56:9.6": "Tassa taṃ dhammadesanaṃ sutvā pañcahi orambhāgiyehi saṃyojanehi cittaṃ vimuccati. ",
  "an6.56:9.7": "Ayaṃ, ānanda, paṭhamo ānisaṃso kālena dhammassavane. (1) ",
  "an6.56:10.1": "Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ avimuttaṃ hoti. ",
  "an6.56:10.2": "So tamhi samaye maraṇakāle na heva kho labhati tathāgataṃ dassanāya, api ca kho tathāgatasāvakaṃ labhati dassanāya. ",
  "an6.56:10.3": "Tassa tathāgatasāvako dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. ",
  "an6.56:10.4": "Tassa taṃ dhammadesanaṃ sutvā pañcahi orambhāgiyehi saṃyojanehi cittaṃ vimuccati. ",
  "an6.56:10.5": "Ayaṃ, ānanda, dutiyo ānisaṃso kālena dhammassavane. (2) ",
  "an6.56:11.1": "Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ avimuttaṃ hoti. ",
  "an6.56:11.2": "So tamhi samaye maraṇakāle na heva kho labhati tathāgataṃ dassanāya, napi tathāgatasāvakaṃ labhati dassanāya; ",
  "an6.56:11.3": "api ca kho yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati. ",
  "an6.56:11.4": "Tassa yathāsutaṃ yathāpariyattaṃ dhammaṃ cetasā anuvitakkayato anuvicārayato manasānupekkhato pañcahi orambhāgiyehi saṃyojanehi cittaṃ vimuccati. ",
  "an6.56:11.5": "Ayaṃ, ānanda, tatiyo ānisaṃso kālena atthupaparikkhāya. (3) ",
  "an6.56:12.1": "Idhānanda, bhikkhuno pañcahi orambhāgiyehi saṃyojanehi cittaṃ vimuttaṃ hoti, anuttare ca kho upadhisaṅkhaye cittaṃ avimuttaṃ hoti. ",
  "an6.56:12.2": "So tamhi samaye maraṇakāle labhati tathāgataṃ dassanāya. ",
  "an6.56:12.3": "Tassa tathāgato dhammaṃ deseti ādikalyāṇaṃ majjhekalyāṇaṃ …pe… brahmacariyaṃ pakāseti. ",
  "an6.56:12.4": "Tassa taṃ dhammadesanaṃ sutvā anuttare upadhisaṅkhaye cittaṃ vimuccati. ",
  "an6.56:12.5": "Ayaṃ, ānanda, catuttho ānisaṃso kālena dhammassavane. (4) ",
  "an6.56:13.1": "Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ vimuttaṃ hoti, anuttare ca kho upadhisaṅkhaye cittaṃ avimuttaṃ hoti. ",
  "an6.56:13.2": "So tamhi samaye maraṇakāle na heva kho labhati tathāgataṃ dassanāya, api ca kho tathāgatasāvakaṃ labhati dassanāya. ",
  "an6.56:13.3": "Tassa tathāgatasāvako dhammaṃ deseti ādikalyāṇaṃ …pe… parisuddhaṃ brahmacariyaṃ pakāseti. ",
  "an6.56:13.4": "Tassa taṃ dhammadesanaṃ sutvā anuttare upadhisaṅkhaye cittaṃ vimuccati. ",
  "an6.56:13.5": "Ayaṃ, ānanda, pañcamo ānisaṃso kālena dhammassavane. (5) ",
  "an6.56:14.1": "Puna caparaṃ, ānanda, bhikkhuno pañcahi orambhāgiyehi saṃyojanehi cittaṃ vimuttaṃ hoti, anuttare ca kho upadhisaṅkhaye cittaṃ avimuttaṃ hoti. ",
  "an6.56:14.2": "So tamhi samaye maraṇakāle na heva kho labhati tathāgataṃ dassanāya, napi tathāgatasāvakaṃ labhati dassanāya; ",
  "an6.56:14.3": "api ca kho yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati. ",
  "an6.56:14.4": "Tassa yathāsutaṃ yathāpariyattaṃ dhammaṃ cetasā anuvitakkayato anuvicārayato manasānupekkhato anuttare upadhisaṅkhaye cittaṃ vimuccati. ",
  "an6.56:14.5": "Ayaṃ, ānanda, chaṭṭho ānisaṃso kālena atthupaparikkhāya. (6) ",
  "an6.56:15.1": "Ime kho, ānanda, cha ānisaṃsā kālena dhammassavane kālena atthupaparikkhāyā”ti. ",
  "an6.56:15.2": "Dutiyaṃ. "
}