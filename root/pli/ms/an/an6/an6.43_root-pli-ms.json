{
  "an6.43:0.1": "Aṅguttara Nikāya 6 ",
  "an6.43:0.2": "5. Dhammikavagga ",
  "an6.43:0.3": "43. Nāgasutta ",
  "an6.43:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an6.43:1.2": "Atha kho bhagavā pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi. ",
  "an6.43:1.3": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ ānandaṃ āmantesi: ",
  "an6.43:1.4": "“āyāmānanda, yena pubbārāmo migāramātupāsādo tenupasaṅkamissāma divāvihārāyā”ti. ",
  "an6.43:1.5": "“Evaṃ, bhante”ti kho āyasmā ānando bhagavato paccassosi. ",
  "an6.43:2.1": "Atha kho bhagavā āyasmatā ānandena saddhiṃ yena pubbārāmo migāramātupāsādo tenupasaṅkami. ",
  "an6.43:2.2": "Atha kho bhagavā sāyanhasamayaṃ paṭisallānā vuṭṭhito āyasmantaṃ ānandaṃ āmantesi: ",
  "an6.43:2.3": "“āyāmānanda, yena pubbakoṭṭhako tenupasaṅkamissāma gattāni parisiñcitun”ti. ",
  "an6.43:2.4": "“Evaṃ, bhante”ti kho āyasmā ānando bhagavato paccassosi. ",
  "an6.43:2.5": "Atha kho bhagavā āyasmatā ānandena saddhiṃ yena pubbakoṭṭhako tenupasaṅkami gattāni parisiñcituṃ. ",
  "an6.43:2.6": "Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "an6.43:3.1": "Tena kho pana samayena rañño pasenadissa kosalassa seto nāma nāgo mahātūriyatāḷitavāditena pubbakoṭṭhakā paccuttarati. ",
  "an6.43:3.2": "Apissu taṃ jano disvā evamāha: ",
  "an6.43:3.3": "“abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. ",
  "an6.43:3.4": "Evaṃ vutte, āyasmā udāyī bhagavantaṃ etadavoca: ",
  "an6.43:3.5": "“hatthimeva nu kho, bhante, mahantaṃ brahantaṃ kāyupapannaṃ jano disvā evamāha: ",
  "an6.43:3.6": "‘nāgo vata bho nāgo’ti, udāhu aññampi kañci mahantaṃ brahantaṃ kāyupapannaṃ jano disvā evamāha: ‘nāgo vata bho nāgo’”ti? ",
  "an6.43:3.7": "“Hatthimpi kho, udāyi, mahantaṃ brahantaṃ kāyupapannaṃ jano disvā evamāha: ",
  "an6.43:3.8": "‘nāgo vata bho nāgo’ti. ",
  "an6.43:3.9": "Assampi kho, udāyi, mahantaṃ brahantaṃ …pe… ",
  "an6.43:3.10": "goṇampi kho, udāyi, mahantaṃ brahantaṃ …pe… ",
  "an6.43:3.11": "uragampi kho, udāyi, mahantaṃ brahantaṃ …pe… ",
  "an6.43:3.12": "rukkhampi kho, udāyi, mahantaṃ brahantaṃ …pe… ",
  "an6.43:3.13": "manussampi kho, udāyi, mahantaṃ brahantaṃ kāyupapannaṃ jano disvā evamāha: ",
  "an6.43:3.14": "‘nāgo vata, bho, nāgo’ti. ",
  "an6.43:3.15": "Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmī”ti. ",
  "an6.43:4.1": "“Acchariyaṃ, bhante, abbhutaṃ, bhante. ",
  "an6.43:4.2": "Yāva subhāsitañcidaṃ, bhante, bhagavatā—",
  "an6.43:4.3": "api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṃ na karoti kāyena vācāya manasā, tamahaṃ ‘nāgo’ti brūmīti. ",
  "an6.43:4.4": "Idañca panāhaṃ, bhante, bhagavatā subhāsitaṃ imāhi gāthāhi anumodāmi—",
  "an6.43:5.1": "Manussabhūtaṃ sambuddhaṃ, ",
  "an6.43:5.2": "attadantaṃ samāhitaṃ; ",
  "an6.43:5.3": "Iriyamānaṃ brahmapathe, ",
  "an6.43:5.4": "cittassūpasame rataṃ. ",
  "an6.43:6.1": "Yaṃ manussā namassanti, ",
  "an6.43:6.2": "sabbadhammāna pāraguṃ; ",
  "an6.43:6.3": "Devāpi taṃ namassanti, ",
  "an6.43:6.4": "iti me arahato sutaṃ. ",
  "an6.43:7.1": "Sabbasaṃyojanātītaṃ, ",
  "an6.43:7.2": "vanā nibbanamāgataṃ; ",
  "an6.43:7.3": "Kāmehi nekkhammarataṃ, ",
  "an6.43:7.4": "muttaṃ selāva kañcanaṃ. ",
  "an6.43:8.1": "Sabbe accarucī nāgo, ",
  "an6.43:8.2": "himavāññe siluccaye; ",
  "an6.43:8.3": "Sabbesaṃ nāganāmānaṃ, ",
  "an6.43:8.4": "saccanāmo anuttaro. ",
  "an6.43:9.1": "Nāgaṃ vo kittayissāmi, ",
  "an6.43:9.2": "na hi āguṃ karoti so; ",
  "an6.43:9.3": "Soraccaṃ avihiṃsā ca, ",
  "an6.43:9.4": "pādā nāgassa te duve. ",
  "an6.43:10.1": "Tapo ca brahmacariyaṃ, ",
  "an6.43:10.2": "caraṇā nāgassa tyāpare; ",
  "an6.43:10.3": "Saddhāhattho mahānāgo, ",
  "an6.43:10.4": "upekkhāsetadantavā. ",
  "an6.43:11.1": "Sati gīvā siro paññā, ",
  "an6.43:11.2": "vīmaṃsā dhammacintanā; ",
  "an6.43:11.3": "Dhammakucchisamātapo, ",
  "an6.43:11.4": "viveko tassa vāladhi. ",
  "an6.43:12.1": "So jhāyī assāsarato, ",
  "an6.43:12.2": "ajjhattaṃ susamāhito; ",
  "an6.43:12.3": "Gacchaṃ samāhito nāgo, ",
  "an6.43:12.4": "ṭhito nāgo samāhito. ",
  "an6.43:13.1": "Seyyaṃ samāhito nāgo, ",
  "an6.43:13.2": "nisinnopi samāhito; ",
  "an6.43:13.3": "Sabbattha saṃvuto nāgo, ",
  "an6.43:13.4": "esā nāgassa sampadā. ",
  "an6.43:14.1": "Bhuñjati anavajjāni, ",
  "an6.43:14.2": "sāvajjāni na bhuñjati; ",
  "an6.43:14.3": "Ghāsamacchādanaṃ laddhā, ",
  "an6.43:14.4": "sannidhiṃ parivajjayaṃ. ",
  "an6.43:15.1": "Saṃyojanaṃ aṇuṃ thūlaṃ, ",
  "an6.43:15.2": "sabbaṃ chetvāna bandhanaṃ; ",
  "an6.43:15.3": "Yena yeneva gacchati, ",
  "an6.43:15.4": "anapekkhova gacchati. ",
  "an6.43:16.1": "Yathāpi udake jātaṃ, ",
  "an6.43:16.2": "puṇḍarīkaṃ pavaḍḍhati; ",
  "an6.43:16.3": "Nupalippati toyena, ",
  "an6.43:16.4": "sucigandhaṃ manoramaṃ. ",
  "an6.43:17.1": "Tatheva loke sujāto, ",
  "an6.43:17.2": "buddho loke viharati; ",
  "an6.43:17.3": "Nupalippati lokena, ",
  "an6.43:17.4": "toyena padumaṃ yathā. ",
  "an6.43:18.1": "Mahāginīva jalito, ",
  "an6.43:18.2": "anāhārūpasammati; ",
  "an6.43:18.3": "Saṅkhāresūpasantesu, ",
  "an6.43:18.4": "nibbutoti pavuccati. ",
  "an6.43:19.1": "Atthassāyaṃ viññāpanī, ",
  "an6.43:19.2": "upamā viññūhi desitā; ",
  "an6.43:19.3": "Viññassanti mahānāgā, ",
  "an6.43:19.4": "nāgaṃ nāgena desitaṃ. ",
  "an6.43:20.1": "Vītarāgo vītadoso, ",
  "an6.43:20.2": "Vītamoho anāsavo; ",
  "an6.43:20.3": "Sarīraṃ vijahaṃ nāgo, ",
  "an6.43:20.4": "Parinibbissati anāsavo”ti. ",
  "an6.43:20.5": "Paṭhamaṃ. "
}