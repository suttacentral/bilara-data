{
  "an5.98:0.1": "Aṅguttara Nikāya 5 ",
  "an5.98:0.2": "10. Kakudhavagga ",
  "an5.98:0.3": "98. Āraññakasutta ",
  "an5.98:1.1": "“Pañcahi, bhikkhave, dhammehi samannāgato bhikkhu ānāpānassatiṃ bahulīkaronto nacirasseva akuppaṃ paṭivijjhati. ",
  "an5.98:1.2": "Katamehi pañcahi? ",
  "an5.98:1.3": "Idha, bhikkhave, bhikkhu appaṭṭho hoti appakicco subharo susantoso jīvitaparikkhāresu; ",
  "an5.98:1.4": "appāhāro hoti anodarikattaṃ anuyutto; ",
  "an5.98:1.5": "appamiddho hoti jāgariyaṃ anuyutto; ",
  "an5.98:1.6": "āraññako hoti pantasenāsano; ",
  "an5.98:1.7": "yathāvimuttaṃ cittaṃ paccavekkhati. ",
  "an5.98:1.8": "Imehi kho, bhikkhave, pañcahi dhammehi samannāgato bhikkhu ānāpānassatiṃ bahulīkaronto nacirasseva akuppaṃ paṭivijjhatī”ti. ",
  "an5.98:1.9": "Aṭṭhamaṃ. "
}