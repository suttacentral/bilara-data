{
  "an5.157:0.1": "Aṅguttara Nikāya 5 ",
  "an5.157:0.2": "16. Saddhammavagga ",
  "an5.157:0.3": "157. Dukkathāsutta ",
  "an5.157:1.1": "“Pañcannaṃ, bhikkhave, puggalānaṃ kathā dukkathā puggale puggalaṃ upanidhāya. ",
  "an5.157:1.2": "Katamesaṃ pañcannaṃ? ",
  "an5.157:1.3": "Assaddhassa, bhikkhave, saddhākathā dukkathā; ",
  "an5.157:1.4": "dussīlassa sīlakathā dukkathā; ",
  "an5.157:1.5": "appassutassa bāhusaccakathā dukkathā; ",
  "an5.157:1.6": "maccharissa cāgakathā dukkathā; ",
  "an5.157:1.7": "duppaññassa paññākathā dukkathā. ",
  "an5.157:2.1": "Kasmā ca, bhikkhave, assaddhassa saddhākathā dukkathā? ",
  "an5.157:2.2": "Assaddho, bhikkhave, saddhākathāya kacchamānāya abhisajjati kuppati byāpajjati patitthīyati kopañca dosañca appaccayañca pātukaroti. ",
  "an5.157:2.3": "Taṃ kissa hetu? ",
  "an5.157:2.4": "Tañhi so, bhikkhave, saddhāsampadaṃ attani na samanupassati, na ca labhati tatonidānaṃ pītipāmojjaṃ. ",
  "an5.157:2.5": "Tasmā assaddhassa saddhākathā dukkathā. ",
  "an5.157:3.1": "Kasmā ca, bhikkhave, dussīlassa sīlakathā dukkathā? ",
  "an5.157:3.2": "Dussīlo, bhikkhave, sīlakathāya kacchamānāya abhisajjati kuppati byāpajjati patitthīyati kopañca dosañca appaccayañca pātukaroti. ",
  "an5.157:3.3": "Taṃ kissa hetu? ",
  "an5.157:3.4": "Tañhi so, bhikkhave, sīlasampadaṃ attani na samanupassati na ca labhati tatonidānaṃ pītipāmojjaṃ. ",
  "an5.157:3.5": "Tasmā dussīlassa sīlakathā dukkathā. ",
  "an5.157:4.1": "Kasmā ca, bhikkhave, appassutassa bāhusaccakathā dukkathā? ",
  "an5.157:4.2": "Appassuto, bhikkhave, bāhusaccakathāya kacchamānāya abhisajjati kuppati byāpajjati patitthīyati kopañca dosañca appaccayañca pātukaroti. ",
  "an5.157:4.3": "Taṃ kissa hetu? ",
  "an5.157:4.4": "Tañhi so, bhikkhave, sutasampadaṃ attani na samanupassati, na ca labhati tatonidānaṃ pītipāmojjaṃ. ",
  "an5.157:4.5": "Tasmā appassutassa bāhusaccakathā dukkathā. ",
  "an5.157:5.1": "Kasmā ca, bhikkhave, maccharissa cāgakathā dukkathā? ",
  "an5.157:5.2": "Maccharī, bhikkhave, cāgakathāya kacchamānāya abhisajjati kuppati byāpajjati patitthīyati kopañca dosañca appaccayañca pātukaroti. ",
  "an5.157:5.3": "Taṃ kissa hetu? ",
  "an5.157:5.4": "Tañhi so, bhikkhave, cāgasampadaṃ attani na samanupassati na ca labhati tatonidānaṃ pītipāmojjaṃ. ",
  "an5.157:5.5": "Tasmā maccharissa cāgakathā dukkathā. ",
  "an5.157:6.1": "Kasmā ca, bhikkhave, duppaññassa paññākathā dukkathā? ",
  "an5.157:6.2": "Duppañño, bhikkhave, paññākathāya kacchamānāya abhisajjati kuppati byāpajjati patitthīyati kopañca dosañca appaccayañca pātukaroti. ",
  "an5.157:6.3": "Taṃ kissa hetu? ",
  "an5.157:6.4": "Tañhi so, bhikkhave, paññāsampadaṃ attani na samanupassati, na ca labhati tatonidānaṃ pītipāmojjaṃ. ",
  "an5.157:6.5": "Tasmā duppaññassa paññākathā dukkathā. ",
  "an5.157:6.6": "Imesaṃ kho, bhikkhave, pañcannaṃ puggalānaṃ kathā dukkathā puggale puggalaṃ upanidhāya. ",
  "an5.157:7.1": "Pañcannaṃ, bhikkhave, puggalānaṃ kathā sukathā puggale puggalaṃ upanidhāya. ",
  "an5.157:7.2": "Katamesaṃ pañcannaṃ? ",
  "an5.157:7.3": "Saddhassa, bhikkhave, saddhākathā sukathā; ",
  "an5.157:7.4": "sīlavato sīlakathā sukathā; ",
  "an5.157:7.5": "bahussutassa bāhusaccakathā sukathā; ",
  "an5.157:7.6": "cāgavato cāgakathā sukathā; ",
  "an5.157:7.7": "paññavato paññākathā sukathā. ",
  "an5.157:8.1": "Kasmā ca, bhikkhave, saddhassa saddhākathā sukathā? ",
  "an5.157:8.2": "Saddho, bhikkhave, saddhākathāya kacchamānāya nābhisajjati na kuppati na byāpajjati na patitthīyati na kopañca dosañca appaccayañca pātukaroti. ",
  "an5.157:8.3": "Taṃ kissa hetu? ",
  "an5.157:8.4": "Tañhi so, bhikkhave, saddhāsampadaṃ attani samanupassati labhati ca tatonidānaṃ pītipāmojjaṃ. ",
  "an5.157:8.5": "Tasmā saddhassa saddhākathā sukathā. ",
  "an5.157:9.1": "Kasmā ca, bhikkhave, sīlavato sīlakathā sukathā? ",
  "an5.157:9.2": "Sīlavā, bhikkhave, sīlakathāya kacchamānāya nābhisajjati na kuppati na byāpajjati na patitthīyati na kopañca dosañca appaccayañca pātukaroti. ",
  "an5.157:9.3": "Taṃ kissa hetu? ",
  "an5.157:9.4": "Tañhi so, bhikkhave, sīlasampadaṃ attani samanupassati, labhati ca tatonidānaṃ pītipāmojjaṃ. ",
  "an5.157:9.5": "Tasmā sīlavato sīlakathā sukathā. ",
  "an5.157:10.1": "Kasmā ca, bhikkhave, bahussutassa bāhusaccakathā sukathā? ",
  "an5.157:10.2": "Bahussuto, bhikkhave, bāhusaccakathāya kacchamānāya nābhisajjati na kuppati na byāpajjati na patitthīyati na kopañca dosañca appaccayañca pātukaroti. ",
  "an5.157:10.3": "Taṃ kissa hetu? ",
  "an5.157:10.4": "Tañhi so, bhikkhave, sutasampadaṃ attani samanupassati, labhati ca tatonidānaṃ pītipāmojjaṃ. ",
  "an5.157:10.5": "Tasmā bahussutassa bāhusaccakathā sukathā. ",
  "an5.157:11.1": "Kasmā ca, bhikkhave, cāgavato cāgakathā sukathā? ",
  "an5.157:11.2": "Cāgavā, bhikkhave, cāgakathāya kacchamānāya nābhisajjati na kuppati na byāpajjati na patitthīyati na kopañca dosañca appaccayañca pātukaroti. ",
  "an5.157:11.3": "Taṃ kissa hetu? ",
  "an5.157:11.4": "Tañhi so, bhikkhave, cāgasampadaṃ attani samanupassati, labhati ca tatonidānaṃ pītipāmojjaṃ. ",
  "an5.157:11.5": "Tasmā cāgavato cāgakathā sukathā. ",
  "an5.157:12.1": "Kasmā ca, bhikkhave, paññavato paññākathā sukathā? ",
  "an5.157:12.2": "Paññavā, bhikkhave, paññākathāya kacchamānāya nābhisajjati na kuppati na byāpajjati na patitthīyati na kopañca dosañca appaccayañca pātukaroti. ",
  "an5.157:12.3": "Taṃ kissa hetu? ",
  "an5.157:12.4": "Tañhi so, bhikkhave, paññāsampadaṃ attani samanupassati labhati ca tatonidānaṃ pītipāmojjaṃ. ",
  "an5.157:12.5": "Tasmā paññavato paññākathā sukathā. ",
  "an5.157:12.6": "Imesaṃ kho, bhikkhave, pañcannaṃ puggalānaṃ kathā sukathā puggale puggalaṃ upanidhāyā”ti. ",
  "an5.157:12.7": "Sattamaṃ. "
}