{
  "an5.36:0.1": "Aṅguttara Nikāya 5 ",
  "an5.36:0.2": "4. Sumanavagga ",
  "an5.36:0.3": "36. Kāladānasutta ",
  "an5.36:1.1": "“Pañcimāni, bhikkhave, kāladānāni. ",
  "an5.36:1.2": "Katamāni pañca? ",
  "an5.36:1.3": "Āgantukassa dānaṃ deti; ",
  "an5.36:1.4": "gamikassa dānaṃ deti; ",
  "an5.36:1.5": "gilānassa dānaṃ deti; ",
  "an5.36:1.6": "dubbhikkhe dānaṃ deti; ",
  "an5.36:1.7": "yāni tāni navasassāni navaphalāni tāni paṭhamaṃ sīlavantesu patiṭṭhāpeti. ",
  "an5.36:1.8": "Imāni kho, bhikkhave, pañca kāladānānīti. ",
  "an5.36:2.1": "Kāle dadanti sappaññā, ",
  "an5.36:2.2": "vadaññū vītamaccharā; ",
  "an5.36:2.3": "Kālena dinnaṃ ariyesu, ",
  "an5.36:2.4": "ujubhūtesu tādisu. ",
  "an5.36:3.1": "Vippasannamanā tassa, ",
  "an5.36:3.2": "vipulā hoti dakkhiṇā; ",
  "an5.36:3.3": "Ye tattha anumodanti, ",
  "an5.36:3.4": "veyyāvaccaṃ karonti vā; ",
  "an5.36:3.5": "Na tena dakkhiṇā ūnā, ",
  "an5.36:3.6": "tepi puññassa bhāgino. ",
  "an5.36:4.1": "Tasmā dade appaṭivānacitto, ",
  "an5.36:4.2": "Yattha dinnaṃ mahapphalaṃ; ",
  "an5.36:4.3": "Puññāni paralokasmiṃ, ",
  "an5.36:4.4": "Patiṭṭhā honti pāṇinan”ti. ",
  "an5.36:4.5": "Chaṭṭhaṃ. "
}