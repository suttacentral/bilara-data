{
  "an5.161:0.1": "Aṅguttara Nikāya 5 ",
  "an5.161:0.2": "17. Āghātavagga ",
  "an5.161:0.3": "161. Paṭhamaāghātapaṭivinayasutta ",
  "an5.161:1.1": "“Pañcime, bhikkhave, āghātapaṭivinayā yattha bhikkhuno uppanno āghāto sabbaso paṭivinetabbo. ",
  "an5.161:1.2": "Katame pañca? ",
  "an5.161:1.3": "Yasmiṃ, bhikkhave, puggale āghāto jāyetha, mettā tasmiṃ puggale bhāvetabbā; ",
  "an5.161:1.4": "evaṃ tasmiṃ puggale āghāto paṭivinetabbo. ",
  "an5.161:1.5": "Yasmiṃ, bhikkhave, puggale āghāto jāyetha, karuṇā tasmiṃ puggale bhāvetabbā; ",
  "an5.161:1.6": "evaṃ tasmiṃ puggale āghāto paṭivinetabbo. ",
  "an5.161:1.7": "Yasmiṃ, bhikkhave, puggale āghāto jāyetha, upekkhā tasmiṃ puggale bhāvetabbā; ",
  "an5.161:1.8": "evaṃ tasmiṃ puggale āghāto paṭivinetabbo. ",
  "an5.161:1.9": "Yasmiṃ, bhikkhave, puggale āghāto jāyetha, asatiamanasikāro tasmiṃ puggale āpajjitabbo; ",
  "an5.161:1.10": "evaṃ tasmiṃ puggale āghāto paṭivinetabbo. ",
  "an5.161:1.11": "Yasmiṃ, bhikkhave, puggale āghāto jāyetha, kammassakatā tasmiṃ puggale adhiṭṭhātabbā: ",
  "an5.161:1.12": "‘kammassako ayamāyasmā kammadāyādo kammayoni kammabandhu kammapaṭisaraṇo, ",
  "an5.161:1.13": "yaṃ kammaṃ karissati kalyāṇaṃ vā pāpakaṃ vā tassa dāyādo bhavissatī’ti; ",
  "an5.161:1.14": "evaṃ tasmiṃ puggale āghāto paṭivinetabbo. ",
  "an5.161:1.15": "Ime kho, bhikkhave, pañca āghātapaṭivinayā, yattha bhikkhuno uppanno āghāto sabbaso paṭivinetabbo”ti. ",
  "an5.161:1.16": "Paṭhamaṃ. "
}