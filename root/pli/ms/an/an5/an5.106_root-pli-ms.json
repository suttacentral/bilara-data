{
  "an5.106:0.1": "Aṅguttara Nikāya 5 ",
  "an5.106:0.2": "11. Phāsuvihāravagga ",
  "an5.106:0.3": "106. Ānandasutta ",
  "an5.106:1.1": "Ekaṃ samayaṃ bhagavā kosambiyaṃ viharati ghositārāme. ",
  "an5.106:1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an5.106:2.1": "“Kittāvatā nu kho, bhante, bhikkhu saṃghe viharanto phāsuṃ vihareyyā”ti? ",
  "an5.106:2.2": "“Yato kho, ānanda, bhikkhu attanā sīlasampanno hoti, no paraṃ adhisīle sampavattā; ",
  "an5.106:2.3": "ettāvatāpi kho, ānanda, bhikkhu saṃghe viharanto phāsuṃ vihareyyā”ti. ",
  "an5.106:3.1": "“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? ",
  "an5.106:3.2": "“Siyā, ānanda. ",
  "an5.106:3.3": "Yato kho, ānanda, bhikkhu attanā sīlasampanno hoti, no paraṃ adhisīle sampavattā; ",
  "an5.106:3.4": "attānupekkhī ca hoti, no parānupekkhī; ",
  "an5.106:3.5": "ettāvatāpi kho, ānanda, bhikkhu saṃghe viharanto phāsuṃ vihareyyā”ti. ",
  "an5.106:4.1": "“Siyā pana, bhante, aññopi pariyāyo yathā bhikkhu saṅghe viharanto phāsuṃ vihareyyā”ti? ",
  "an5.106:4.2": "“Siyā, ānanda. ",
  "an5.106:4.3": "Yato kho, ānanda, bhikkhu attanā sīlasampanno hoti, no paraṃ adhisīle sampavattā; ",
  "an5.106:4.4": "attānupekkhī ca hoti, no parānupekkhī; ",
  "an5.106:4.5": "apaññāto ca hoti, tena ca apaññātakena no paritassati; ",
  "an5.106:4.6": "ettāvatāpi kho, ānanda, bhikkhu saṅghe viharanto phāsuṃ vihareyyā”ti. ",
  "an5.106:5.1": "“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? ",
  "an5.106:5.2": "“Siyā, ānanda. ",
  "an5.106:5.3": "Yato kho, ānanda, bhikkhu attanā sīlasampanno hoti, no paraṃ adhisīle sampavattā; ",
  "an5.106:5.4": "attānupekkhī ca hoti, no parānupekkhī; ",
  "an5.106:5.5": "apaññāto ca hoti, tena ca apaññātakena no paritassati; ",
  "an5.106:5.6": "catunnañca jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī; ",
  "an5.106:5.7": "ettāvatāpi kho, ānanda, bhikkhu saṃghe viharanto phāsuṃ vihareyyā”ti. ",
  "an5.106:6.1": "“Siyā pana, bhante, aññopi pariyāyo yathā bhikkhu saṃghe viharanto phāsuṃ vihareyyā”ti? ",
  "an5.106:6.2": "“Siyā, ānanda. ",
  "an5.106:6.3": "Yato kho, ānanda, bhikkhu attanā sīlasampanno hoti, no paraṃ adhisīle sampavattā; ",
  "an5.106:6.4": "attānupekkhī ca hoti, no parānupekkhī; ",
  "an5.106:6.5": "apaññāto ca hoti, tena ca apaññātakena no paritassati; ",
  "an5.106:6.6": "catunnañca jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī; ",
  "an5.106:6.7": "āsavānañca khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati; ",
  "an5.106:6.8": "ettāvatāpi kho, ānanda, bhikkhu saṃghe viharanto phāsuṃ vihareyya. ",
  "an5.106:7.1": "Imamhā cāhaṃ, ānanda, phāsuvihārā añño phāsuvihāro uttaritaro vā paṇītataro vā natthīti vadāmī”ti. ",
  "an5.106:7.2": "Chaṭṭhaṃ. "
}