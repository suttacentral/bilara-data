{
  "an5.73:0.1": "Aṅguttara Nikāya 5 ",
  "an5.73:0.2": "8. Yodhājīvavagga ",
  "an5.73:0.3": "73. Paṭhamadhammavihārīsutta ",
  "an5.73:1.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: ",
  "an5.73:1.2": "“‘dhammavihārī, dhammavihārī’ti, bhante, vuccati. ",
  "an5.73:1.3": "Kittāvatā nu kho, bhante, bhikkhu dhammavihārī hotī”ti? ",
  "an5.73:2.1": "“Idha, bhikkhu, bhikkhu dhammaṃ pariyāpuṇāti—",
  "an5.73:2.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an5.73:2.3": "So tāya dhammapariyattiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. ",
  "an5.73:2.4": "Ayaṃ vuccati, bhikkhu: ‘bhikkhu pariyattibahulo, no dhammavihārī’. ",
  "an5.73:3.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena paresaṃ deseti. ",
  "an5.73:3.2": "So tāya dhammapaññattiyā divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. ",
  "an5.73:3.3": "Ayaṃ vuccati, bhikkhu: ‘bhikkhu paññattibahulo, no dhammavihārī’. ",
  "an5.73:4.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ vitthārena sajjhāyaṃ karoti. ",
  "an5.73:4.2": "So tena sajjhāyena divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. ",
  "an5.73:4.3": "Ayaṃ vuccati, bhikkhu: ‘bhikkhu sajjhāyabahulo, no dhammavihārī’. ",
  "an5.73:5.1": "Puna caparaṃ, bhikkhu, bhikkhu yathāsutaṃ yathāpariyattaṃ dhammaṃ cetasā anuvitakketi anuvicāreti manasānupekkhati. ",
  "an5.73:5.2": "So tehi dhammavitakkehi divasaṃ atināmeti, riñcati paṭisallānaṃ, nānuyuñjati ajjhattaṃ cetosamathaṃ. ",
  "an5.73:5.3": "Ayaṃ vuccati, bhikkhu: ‘bhikkhu vitakkabahulo, no dhammavihārī’. ",
  "an5.73:6.1": "Idha, bhikkhu, bhikkhu dhammaṃ pariyāpuṇāti—",
  "an5.73:6.2": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an5.73:6.3": "So tāya dhammapariyattiyā na divasaṃ atināmeti, nāpi riñcati paṭisallānaṃ, anuyuñjati ajjhattaṃ cetosamathaṃ. ",
  "an5.73:6.4": "Evaṃ kho, bhikkhu, bhikkhu dhammavihārī hoti. ",
  "an5.73:7.1": "Iti kho, bhikkhu, desito mayā pariyattibahulo, desito paññattibahulo, desito sajjhāyabahulo, desito vitakkabahulo, desito dhammavihārī. ",
  "an5.73:7.2": "Yaṃ kho, bhikkhu, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. ",
  "an5.73:7.3": "Etāni, bhikkhu, rukkhamūlāni, etāni suññāgārāni. Jhāyatha, bhikkhu, mā pamādattha, mā pacchā vippaṭisārino ahuvattha. Ayaṃ vo amhākaṃ anusāsanī”ti. ",
  "an5.73:7.4": "Tatiyaṃ. "
}