{
  "an5.209:0.1": "Aṅguttara Nikāya 5 ",
  "an5.209:0.2": "21. Kimilavagga ",
  "an5.209:0.3": "209. Gītassarasutta ",
  "an5.209:1.1": "“Pañcime, bhikkhave, ādīnavā āyatakena gītassarena dhammaṃ bhaṇantassa. ",
  "an5.209:1.2": "Katame pañca? ",
  "an5.209:1.3": "Attanāpi tasmiṃ sare sārajjati, parepi tasmiṃ sare sārajjanti, gahapatikāpi ujjhāyanti: ",
  "an5.209:1.4": "‘yatheva mayaṃ gāyāma, evamevaṃ kho samaṇā sakyaputtiyā gāyantī’ti, sarakuttimpi nikāmayamānassa samādhissa bhaṅgo hoti, pacchimā janatā diṭṭhānugatiṃ āpajjati. ",
  "an5.209:1.5": "Ime kho, bhikkhave, pañca ādīnavā āyatakena gītassarena dhammaṃ bhaṇantassā”ti. ",
  "an5.209:1.6": "Navamaṃ. "
}