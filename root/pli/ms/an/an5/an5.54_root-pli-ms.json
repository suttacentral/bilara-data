{
  "an5.54:0.1": "Aṅguttara Nikāya 5 ",
  "an5.54:0.2": "6. Nīvaraṇavagga ",
  "an5.54:0.3": "54. Samayasutta ",
  "an5.54:1.1": "“Pañcime, bhikkhave, asamayā padhānāya. ",
  "an5.54:1.2": "Katame pañca? ",
  "an5.54:1.3": "Idha, bhikkhave, bhikkhu jiṇṇo hoti jarāyābhibhūto. ",
  "an5.54:1.4": "Ayaṃ, bhikkhave, paṭhamo asamayo padhānāya. ",
  "an5.54:2.1": "Puna caparaṃ, bhikkhave, bhikkhu byādhito hoti byādhinābhibhūto. ",
  "an5.54:2.2": "Ayaṃ, bhikkhave, dutiyo asamayo padhānāya. ",
  "an5.54:3.1": "Puna caparaṃ, bhikkhave, dubbhikkhaṃ hoti dussassaṃ dullabhapiṇḍaṃ, na sukaraṃ uñchena paggahena yāpetuṃ. ",
  "an5.54:3.2": "Ayaṃ, bhikkhave, tatiyo asamayo padhānāya. ",
  "an5.54:4.1": "Puna caparaṃ, bhikkhave, bhayaṃ hoti aṭavisaṅkopo, cakkasamārūḷhā jānapadā pariyāyanti. ",
  "an5.54:4.2": "Ayaṃ, bhikkhave, catuttho asamayo padhānāya. ",
  "an5.54:5.1": "Puna caparaṃ, bhikkhave, saṅgho bhinno hoti. ",
  "an5.54:5.2": "Saṅghe kho pana, bhikkhave, bhinne aññamaññaṃ akkosā ca honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajā ca honti. ",
  "an5.54:5.3": "Tattha appasannā ceva nappasīdanti, pasannānañca ekaccānaṃ aññathattaṃ hoti. ",
  "an5.54:5.4": "Ayaṃ, bhikkhave, pañcamo asamayo padhānāya. ",
  "an5.54:5.5": "Ime kho, bhikkhave, pañca asamayā padhānāyāti. ",
  "an5.54:6.1": "Pañcime, bhikkhave, samayā padhānāya. ",
  "an5.54:6.2": "Katame pañca? ",
  "an5.54:6.3": "Idha, bhikkhave, bhikkhu daharo hoti yuvā susu kāḷakeso bhadrena yobbanena samannāgato paṭhamena vayasā. ",
  "an5.54:6.4": "Ayaṃ, bhikkhave, paṭhamo samayo padhānāya. ",
  "an5.54:7.1": "Puna caparaṃ, bhikkhave, bhikkhu appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya. ",
  "an5.54:7.2": "Ayaṃ, bhikkhave, dutiyo samayo padhānāya. ",
  "an5.54:8.1": "Puna caparaṃ, bhikkhave, subhikkhaṃ hoti susassaṃ sulabhapiṇḍaṃ, sukaraṃ uñchena paggahena yāpetuṃ. ",
  "an5.54:8.2": "Ayaṃ, bhikkhave, tatiyo samayo padhānāya. ",
  "an5.54:9.1": "Puna caparaṃ, bhikkhave, manussā samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti. ",
  "an5.54:9.2": "Ayaṃ, bhikkhave, catuttho samayo padhānāya. ",
  "an5.54:10.1": "Puna caparaṃ, bhikkhave, saṃgho samaggo sammodamāno avivadamāno ekuddeso phāsu viharati. ",
  "an5.54:10.2": "Saṃghe kho pana, bhikkhave, samagge na ceva aññamaññaṃ akkosā honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajā honti. ",
  "an5.54:10.3": "Tattha appasannā ceva pasīdanti, pasannānañca bhiyyobhāvo hoti. ",
  "an5.54:10.4": "Ayaṃ, bhikkhave, pañcamo samayo padhānāya. ",
  "an5.54:10.5": "Ime kho, bhikkhave, pañca samayā padhānāyā”ti. ",
  "an5.54:10.6": "Catutthaṃ. "
}