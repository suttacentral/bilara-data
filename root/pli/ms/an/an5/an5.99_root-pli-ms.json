{
  "an5.99:0.1": "Aṅguttara Nikāya 5 ",
  "an5.99:0.2": "10. Kakudhavagga ",
  "an5.99:0.3": "99. Sīhasutta ",
  "an5.99:1.1": "“Sīho, bhikkhave, migarājā sāyanhasamayaṃ āsayā nikkhamati; ",
  "an5.99:1.2": "āsayā nikkhamitvā vijambhati; ",
  "an5.99:1.3": "vijambhitvā samantā catuddisaṃ anuviloketi; ",
  "an5.99:1.4": "samantā catuddisaṃ anuviloketvā tikkhattuṃ sīhanādaṃ nadati; ",
  "an5.99:1.5": "tikkhattuṃ sīhanādaṃ naditvā gocarāya pakkamati. ",
  "an5.99:1.6": "So hatthissa cepi pahāraṃ deti, sakkaccaññeva pahāraṃ deti, no asakkaccaṃ; ",
  "an5.99:1.7": "mahiṃsassa cepi pahāraṃ deti, sakkaccaññeva pahāraṃ deti, no asakkaccaṃ; ",
  "an5.99:1.8": "gavassa cepi pahāraṃ deti, sakkaccaññeva pahāraṃ deti, no asakkaccaṃ; ",
  "an5.99:1.9": "dīpissa cepi pahāraṃ deti, sakkaccaññeva pahāraṃ deti, no asakkaccaṃ; ",
  "an5.99:1.10": "khuddakānañcepi pāṇānaṃ pahāraṃ deti antamaso sasabiḷārānampi, sakkaccaññeva pahāraṃ deti, no asakkaccaṃ. ",
  "an5.99:1.11": "Taṃ kissa hetu? ",
  "an5.99:1.12": "‘Mā me yoggapatho nassā’ti. ",
  "an5.99:2.1": "Sīhoti kho, bhikkhave, tathāgatassetaṃ adhivacanaṃ arahato sammāsambuddhassa. ",
  "an5.99:2.2": "Yaṃ kho, bhikkhave, tathāgato parisāya dhammaṃ deseti, idamassa hoti sīhanādasmiṃ. ",
  "an5.99:2.3": "Bhikkhūnañcepi, bhikkhave, tathāgato dhammaṃ deseti, sakkaccaññeva tathāgato dhammaṃ deseti, no asakkaccaṃ; ",
  "an5.99:2.4": "bhikkhunīnañcepi, bhikkhave, tathāgato dhammaṃ deseti, sakkaccaññeva tathāgato dhammaṃ deseti, no asakkaccaṃ; ",
  "an5.99:2.5": "upāsakānañcepi, bhikkhave, tathāgato dhammaṃ deseti, sakkaccaññeva tathāgato dhammaṃ deseti, no asakkaccaṃ; ",
  "an5.99:2.6": "upāsikānañcepi, bhikkhave, tathāgato dhammaṃ deseti, sakkaccaññeva tathāgato dhammaṃ deseti, no asakkaccaṃ; ",
  "an5.99:2.7": "puthujjanānañcepi, bhikkhave, tathāgato dhammaṃ deseti antamaso annabhāranesādānampi, sakkaccaññeva tathāgato dhammaṃ deseti, no asakkaccaṃ. ",
  "an5.99:2.8": "Taṃ kissa hetu? ",
  "an5.99:2.9": "Dhammagaru, bhikkhave, tathāgato dhammagāravo”ti. ",
  "an5.99:2.10": "Navamaṃ. "
}