{
  "an5.76:0.1": "Aṅguttara Nikāya 5 ",
  "an5.76:0.2": "8. Yodhājīvavagga ",
  "an5.76:0.3": "76. Dutiyayodhājīvasutta ",
  "an5.76:1.1": "“Pañcime, bhikkhave, yodhājīvā santo saṃvijjamānā lokasmiṃ. ",
  "an5.76:1.2": "Katame pañca? ",
  "an5.76:1.3": "Idha, bhikkhave, ekacco yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati. ",
  "an5.76:1.4": "So tasmiṃ saṅgāme ussahati vāyamati. ",
  "an5.76:1.5": "Tamenaṃ ussahantaṃ vāyamantaṃ pare hananti pariyāpādenti. ",
  "an5.76:1.6": "Evarūpopi, bhikkhave, idhekacco yodhājīvo hoti. ",
  "an5.76:1.7": "Ayaṃ, bhikkhave, paṭhamo yodhājīvo santo saṃvijjamāno lokasmiṃ. ",
  "an5.76:2.1": "Puna caparaṃ, bhikkhave, idhekacco yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati. ",
  "an5.76:2.2": "So tasmiṃ saṅgāme ussahati vāyamati. ",
  "an5.76:2.3": "Tamenaṃ ussahantaṃ vāyamantaṃ pare upalikkhanti, tamenaṃ apanenti; ",
  "an5.76:2.4": "apanetvā ñātakānaṃ nenti. ",
  "an5.76:2.5": "So ñātakehi nīyamāno appatvāva ñātake antarāmagge kālaṃ karoti. ",
  "an5.76:2.6": "Evarūpopi, bhikkhave, idhekacco yodhājīvo hoti. ",
  "an5.76:2.7": "Ayaṃ, bhikkhave, dutiyo yodhājīvo santo saṃvijjamāno lokasmiṃ. ",
  "an5.76:3.1": "Puna caparaṃ, bhikkhave, idhekacco yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati. ",
  "an5.76:3.2": "So tasmiṃ saṅgāme ussahati vāyamati. ",
  "an5.76:3.3": "Tamenaṃ ussahantaṃ vāyamantaṃ pare upalikkhanti, tamenaṃ apanenti; ",
  "an5.76:3.4": "apanetvā ñātakānaṃ nenti. ",
  "an5.76:3.5": "Tamenaṃ ñātakā upaṭṭhahanti paricaranti. ",
  "an5.76:3.6": "So ñātakehi upaṭṭhahiyamāno paricariyamāno teneva ābādhena kālaṃ karoti. ",
  "an5.76:3.7": "Evarūpopi, bhikkhave, idhekacco yodhājīvo hoti. ",
  "an5.76:3.8": "Ayaṃ, bhikkhave, tatiyo yodhājīvo santo saṃvijjamāno lokasmiṃ. ",
  "an5.76:4.1": "Puna caparaṃ, bhikkhave, idhekacco yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati. ",
  "an5.76:4.2": "So tasmiṃ saṅgāme ussahati vāyamati. ",
  "an5.76:4.3": "Tamenaṃ ussahantaṃ vāyamantaṃ pare upalikkhanti, tamenaṃ apanenti; ",
  "an5.76:4.4": "apanetvā ñātakānaṃ nenti. ",
  "an5.76:4.5": "Tamenaṃ ñātakā upaṭṭhahanti paricaranti. ",
  "an5.76:4.6": "So ñātakehi upaṭṭhahiyamāno paricariyamāno vuṭṭhāti tamhā ābādhā. ",
  "an5.76:4.7": "Evarūpopi, bhikkhave, idhekacco yodhājīvo hoti. ",
  "an5.76:4.8": "Ayaṃ, bhikkhave, catuttho yodhājīvo santo saṃvijjamāno lokasmiṃ. ",
  "an5.76:5.1": "Puna caparaṃ, bhikkhave, idhekacco yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati. ",
  "an5.76:5.2": "So taṃ saṅgāmaṃ abhivijinitvā vijitasaṅgāmo tameva saṅgāmasīsaṃ ajjhāvasati. ",
  "an5.76:5.3": "Evarūpopi, bhikkhave, idhekacco yodhājīvo hoti. ",
  "an5.76:5.4": "Ayaṃ, bhikkhave, pañcamo yodhājīvo santo saṃvijjamāno lokasmiṃ. ",
  "an5.76:5.5": "Ime kho, bhikkhave, pañca yodhājīvā santo saṃvijjamānā lokasmiṃ. ",
  "an5.76:6.1": "Evamevaṃ kho, bhikkhave, pañcime yodhājīvūpamā puggalā santo saṃvijjamānā bhikkhūsu. ",
  "an5.76:6.2": "Katame pañca? ",
  "an5.76:6.3": "Idha, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an5.76:6.4": "So pubbaṇhasamayaṃ nivāsetvā pattacīvaramādāya tameva gāmaṃ vā nigamaṃ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṃvutehi indriyehi. ",
  "an5.76:6.5": "So tattha passati mātugāmaṃ dunnivatthaṃ vā duppārutaṃ vā. ",
  "an5.76:6.6": "Tassa taṃ mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti. ",
  "an5.76:6.7": "So rāgānuddhaṃsitena cittena sikkhaṃ apaccakkhāya dubbalyaṃ anāvikatvā methunaṃ dhammaṃ paṭisevati. ",
  "an5.76:7.1": "Seyyathāpi so, bhikkhave, yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati, so tasmiṃ saṅgāme ussahati vāyamati, tamenaṃ ussahantaṃ vāyamantaṃ pare hananti pariyāpādenti; tathūpamāhaṃ, bhikkhave, imaṃ puggalaṃ vadāmi. Evarūpopi, bhikkhave, idhekacco puggalo hoti. ",
  "an5.76:7.2": "Ayaṃ, bhikkhave, paṭhamo yodhājīvūpamo puggalo santo saṃvijjamāno bhikkhūsu. ",
  "an5.76:8.1": "Puna caparaṃ, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an5.76:8.2": "So pubbaṇhasamayaṃ nivāsetvā pattacīvaramādāya tameva gāmaṃ vā nigamaṃ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṃvutehi indriyehi. ",
  "an5.76:8.3": "So tattha passati mātugāmaṃ dunnivatthaṃ vā duppārutaṃ vā. ",
  "an5.76:8.4": "Tassa taṃ mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti. ",
  "an5.76:8.5": "So rāgānuddhaṃsitena cittena pariḍayhateva kāyena pariḍayhati cetasā. ",
  "an5.76:8.6": "Tassa evaṃ hoti: ",
  "an5.76:8.7": "‘yannūnāhaṃ ārāmaṃ gantvā bhikkhūnaṃ āroceyyaṃ—",
  "an5.76:8.8": "rāgapariyuṭṭhitomhi, āvuso, rāgapareto, na sakkomi brahmacariyaṃ sandhāretuṃ; ",
  "an5.76:8.9": "sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:8.10": "So ārāmaṃ gacchanto appatvāva ārāmaṃ antarāmagge sikkhādubbalyaṃ āvikatvā sikkhaṃ paccakkhāya hīnāyāvattati. ",
  "an5.76:9.1": "Seyyathāpi so, bhikkhave, yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati, so tasmiṃ saṅgāme ussahati vāyamati, tamenaṃ ussahantaṃ vāyamantaṃ pare upalikkhanti, tamenaṃ apanenti; apanetvā ñātakānaṃ nenti. So ñātakehi nīyamāno appatvāva ñātake antarāmagge kālaṃ karoti; tathūpamāhaṃ, bhikkhave, imaṃ puggalaṃ vadāmi. Evarūpopi, bhikkhave, idhekacco puggalo hoti. ",
  "an5.76:9.2": "Ayaṃ, bhikkhave, dutiyo yodhājīvūpamo puggalo santo saṃvijjamāno bhikkhūsu. ",
  "an5.76:10.1": "Puna caparaṃ, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an5.76:10.2": "So pubbaṇhasamayaṃ nivāsetvā pattacīvaramādāya tameva gāmaṃ vā nigamaṃ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṃvutehi indriyehi. ",
  "an5.76:10.3": "So tattha passati mātugāmaṃ dunnivatthaṃ vā duppārutaṃ vā. ",
  "an5.76:10.4": "Tassa taṃ mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti. ",
  "an5.76:10.5": "So rāgānuddhaṃsitena cittena pariḍayhateva kāyena pariḍayhati cetasā. ",
  "an5.76:10.6": "Tassa evaṃ hoti: ",
  "an5.76:10.7": "‘yannūnāhaṃ ārāmaṃ gantvā bhikkhūnaṃ āroceyyaṃ—",
  "an5.76:10.8": "rāgapariyuṭṭhitomhi, āvuso, rāgapareto, na sakkomi brahmacariyaṃ sandhāretuṃ; ",
  "an5.76:10.9": "sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:10.10": "So ārāmaṃ gantvā bhikkhūnaṃ āroceti: ",
  "an5.76:10.11": "‘rāgapariyuṭṭhitomhi, āvuso, rāgapareto, na sakkomi brahmacariyaṃ sandhāretuṃ; ",
  "an5.76:10.12": "sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:11.1": "Tamenaṃ sabrahmacārī ovadanti anusāsanti: ",
  "an5.76:11.2": "‘appassādā, āvuso, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.3": "Aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.4": "Maṃsapesūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.5": "Tiṇukkūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.6": "Aṅgārakāsūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.7": "Supinakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.8": "Yācitakūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.9": "Rukkhaphalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.10": "Asisūnūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.11": "Sattisūlūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.12": "Sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:11.13": "Abhiramatāyasmā brahmacariye; ",
  "an5.76:11.14": "māyasmā sikkhādubbalyaṃ āvikatvā sikkhaṃ paccakkhāya hīnāyāvattī’ti. ",
  "an5.76:12.1": "So sabrahmacārīhi evaṃ ovadiyamāno evaṃ anusāsiyamāno evamāha: ",
  "an5.76:12.2": "‘kiñcāpi, āvuso, appassādā kāmā vuttā bhagavatā bahudukkhā bahupāyāsā, ādīnavo ettha bhiyyo; ",
  "an5.76:12.3": "atha kho nevāhaṃ sakkomi brahmacariyaṃ sandhāretuṃ, sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:12.4": "So sikkhādubbalyaṃ āvikatvā sikkhaṃ paccakkhāya hīnāyāvattati. ",
  "an5.76:13.1": "Seyyathāpi so, bhikkhave, yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati, so tasmiṃ saṅgāme ussahati vāyamati, tamenaṃ ussahantaṃ vāyamantaṃ pare upalikkhanti, tamenaṃ apanenti; apanetvā ñātakānaṃ nenti, tamenaṃ ñātakā upaṭṭhahanti paricaranti. So ñātakehi upaṭṭhahiyamāno paricariyamāno teneva ābādhena kālaṃ karoti; tathūpamāhaṃ, bhikkhave, imaṃ puggalaṃ vadāmi. Evarūpopi, bhikkhave, idhekacco puggalo hoti. ",
  "an5.76:13.2": "Ayaṃ, bhikkhave, tatiyo yodhājīvūpamo puggalo santo saṃvijjamāno bhikkhūsu. ",
  "an5.76:14.1": "Puna caparaṃ, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an5.76:14.2": "So pubbaṇhasamayaṃ nivāsetvā pattacīvaramādāya tameva gāmaṃ vā nigamaṃ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṃvutehi indriyehi. ",
  "an5.76:14.3": "So tattha passati mātugāmaṃ dunnivatthaṃ vā duppārutaṃ vā. ",
  "an5.76:14.4": "Tassa taṃ mātugāmaṃ disvā dunnivatthaṃ vā duppārutaṃ vā rāgo cittaṃ anuddhaṃseti. ",
  "an5.76:14.5": "So rāgānuddhaṃsitena cittena pariḍayhateva kāyena pariḍayhati cetasā. ",
  "an5.76:14.6": "Tassa evaṃ hoti: ",
  "an5.76:14.7": "‘yannūnāhaṃ ārāmaṃ gantvā bhikkhūnaṃ āroceyyaṃ—",
  "an5.76:14.8": "rāgapariyuṭṭhitomhi, āvuso, rāgapareto, na sakkomi brahmacariyaṃ sandhāretuṃ; ",
  "an5.76:14.9": "sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:14.10": "So ārāmaṃ gantvā bhikkhūnaṃ āroceti: ",
  "an5.76:14.11": "‘rāgapariyuṭṭhitomhi, āvuso, rāgapareto, na sakkomi brahmacariyaṃ sandhāretuṃ; ",
  "an5.76:14.12": "sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:15.1": "Tamenaṃ sabrahmacārī ovadanti anusāsanti: ",
  "an5.76:15.2": "‘appassādā, āvuso, kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:15.3": "Aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:15.4": "Maṃsapesūpamā kāmā vuttā bhagavatā …pe… tiṇukkūpamā kāmā vuttā bhagavatā … aṅgārakāsūpamā kāmā vuttā bhagavatā … supinakūpamā kāmā vuttā bhagavatā … yācitakūpamā kāmā vuttā bhagavatā … rukkhaphalūpamā kāmā vuttā bhagavatā … asisūnūpamā kāmā vuttā bhagavatā … sattisūlūpamā kāmā vuttā bhagavatā … sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo. ",
  "an5.76:15.5": "Abhiramatāyasmā brahmacariye; ",
  "an5.76:15.6": "māyasmā sikkhādubbalyaṃ āvikatvā sikkhaṃ paccakkhāya hīnāyāvattī’ti. ",
  "an5.76:16.1": "So sabrahmacārīhi evaṃ ovadiyamāno evaṃ anusāsiyamāno evamāha: ",
  "an5.76:16.2": "‘ussahissāmi, āvuso, vāyamissāmi, āvuso, abhiramissāmi, āvuso. ",
  "an5.76:16.3": "Na dānāhaṃ, āvuso, sikkhādubbalyaṃ āvikatvā sikkhaṃ paccakkhāya hīnāyāvattissāmī’ti. ",
  "an5.76:17.1": "Seyyathāpi so, bhikkhave, yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati, so tasmiṃ saṅgāme ussahati vāyamati, tamenaṃ ussahantaṃ vāyamantaṃ pare upalikkhanti, tamenaṃ apanenti; apanetvā ñātakānaṃ nenti, tamenaṃ ñātakā upaṭṭhahanti paricaranti. So ñātakehi upaṭṭhahiyamāno paricariyamāno vuṭṭhāti tamhā ābādhā; tathūpamāhaṃ, bhikkhave, imaṃ puggalaṃ vadāmi. ",
  "an5.76:17.2": "Evarūpopi, bhikkhave, idhekacco puggalo hoti. ",
  "an5.76:17.3": "Ayaṃ, bhikkhave, catuttho yodhājīvūpamo puggalo santo saṃvijjamāno bhikkhūsu. ",
  "an5.76:18.1": "Puna caparaṃ, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an5.76:18.2": "So pubbaṇhasamayaṃ nivāsetvā pattacīvaramādāya tameva gāmaṃ vā nigamaṃ vā piṇḍāya pavisati rakkhiteneva kāyena rakkhitāya vācāya rakkhitena cittena upaṭṭhitāya satiyā saṃvutehi indriyehi. ",
  "an5.76:18.3": "So cakkhunā rūpaṃ disvā na nimittaggāhī hoti nānubyañjanaggāhī. ",
  "an5.76:18.4": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati cakkhundriyaṃ; cakkhundriye saṃvaraṃ āpajjati. ",
  "an5.76:18.5": "Sotena saddaṃ sutvā … ",
  "an5.76:18.6": "ghānena gandhaṃ ghāyitvā … ",
  "an5.76:18.7": "jivhāya rasaṃ sāyitvā … ",
  "an5.76:18.8": "kāyena phoṭṭhabbaṃ phusitvā … ",
  "an5.76:18.9": "manasā dhammaṃ viññāya na nimittaggāhī hoti nānubyañjanaggāhī. ",
  "an5.76:18.10": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati; rakkhati manindriyaṃ; manindriye saṃvaraṃ āpajjati. ",
  "an5.76:18.11": "So pacchābhattaṃ piṇḍapātapaṭikkanto ",
  "an5.76:18.12": "vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ. ",
  "an5.76:18.13": "So araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. ",
  "an5.76:18.14": "So abhijjhaṃ loke pahāya …pe… so ime pañca nīvaraṇe pahāya cetaso upakkilese paññāya dubbalīkaraṇe ",
  "an5.76:18.15": "vivicceva kāmehi …pe… catutthaṃ jhānaṃ upasampajja viharati. ",
  "an5.76:19.1": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmeti. ",
  "an5.76:19.2": "So ‘idaṃ dukkhan’ti yathābhūtaṃ pajānāti …pe… nāparaṃ itthattāyāti pajānāti. ",
  "an5.76:20.1": "Seyyathāpi so, bhikkhave, yodhājīvo asicammaṃ gahetvā dhanukalāpaṃ sannayhitvā viyūḷhaṃ saṅgāmaṃ otarati, so taṃ saṅgāmaṃ abhivijinitvā vijitasaṅgāmo tameva saṅgāmasīsaṃ ajjhāvasati; tathūpamāhaṃ, bhikkhave, imaṃ puggalaṃ vadāmi. ",
  "an5.76:20.2": "Evarūpopi, bhikkhave, idhekacco puggalo hoti. ",
  "an5.76:20.3": "Ayaṃ, bhikkhave, pañcamo yodhājīvūpamo puggalo santo saṃvijjamāno bhikkhūsu. ",
  "an5.76:20.4": "Ime kho, bhikkhave, pañca yodhājīvūpamā puggalā santo saṃvijjamānā bhikkhūsū”ti. ",
  "an5.76:20.5": "Chaṭṭhaṃ. "
}