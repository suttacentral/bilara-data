{
  "an5.236:0.1": "Aṅguttara Nikāya 5 ",
  "an5.236:0.2": "24. Āvāsikavagga ",
  "an5.236:0.3": "236. Paṭhamaavaṇṇārahasutta ",
  "an5.236:1.1": "“Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ niraye. ",
  "an5.236:1.2": "Katamehi pañcahi? ",
  "an5.236:1.3": "Ananuvicca apariyogāhetvā avaṇṇārahassa vaṇṇaṃ bhāsati; ",
  "an5.236:1.4": "ananuvicca apariyogāhetvā vaṇṇārahassa avaṇṇaṃ bhāsati; ",
  "an5.236:1.5": "ananuvicca apariyogāhetvā appasādanīye ṭhāne pasādaṃ upadaṃseti; ",
  "an5.236:1.6": "ananuvicca apariyogāhetvā pasādanīye ṭhāne appasādaṃ upadaṃseti; ",
  "an5.236:1.7": "saddhādeyyaṃ vinipāteti. ",
  "an5.236:1.8": "Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ niraye. ",
  "an5.236:2.1": "Pañcahi, bhikkhave, dhammehi samannāgato āvāsiko bhikkhu yathābhataṃ nikkhitto evaṃ sagge. ",
  "an5.236:2.2": "Katamehi pañcahi? ",
  "an5.236:2.3": "Anuvicca pariyogāhetvā avaṇṇārahassa avaṇṇaṃ bhāsati; ",
  "an5.236:2.4": "anuvicca pariyogāhetvā vaṇṇārahassa vaṇṇaṃ bhāsati; ",
  "an5.236:2.5": "anuvicca pariyogāhetvā appasādanīye ṭhāne appasādaṃ upadaṃseti; ",
  "an5.236:2.6": "anuvicca pariyogāhetvā pasādanīye ṭhāne pasādaṃ upadaṃseti; ",
  "an5.236:2.7": "saddhādeyyaṃ na vinipāteti. ",
  "an5.236:2.8": "Imehi kho, bhikkhave, pañcahi dhammehi samannāgato āvāsiko bhikkhu yathābhataṃ nikkhitto evaṃ sagge”ti. ",
  "an5.236:2.9": "Chaṭṭhaṃ. "
}