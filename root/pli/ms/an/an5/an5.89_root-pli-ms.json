{
  "an5.89:0.1": "Aṅguttara Nikāya 5 ",
  "an5.89:0.2": "9. Theravagga ",
  "an5.89:0.3": "89. Paṭhamasekhasutta ",
  "an5.89:1.1": "“Pañcime, bhikkhave, dhammā sekhassa bhikkhuno parihānāya saṃvattanti. ",
  "an5.89:1.2": "Katame pañca? ",
  "an5.89:1.3": "Kammārāmatā, bhassārāmatā, niddārāmatā, saṅgaṇikārāmatā, yathāvimuttaṃ cittaṃ na paccavekkhati—",
  "an5.89:1.4": "ime kho, bhikkhave, pañca dhammā sekhassa bhikkhuno parihānāya saṃvattanti. ",
  "an5.89:2.1": "Pañcime, bhikkhave, dhammā sekhassa bhikkhuno aparihānāya saṃvattanti. ",
  "an5.89:2.2": "Katame pañca? ",
  "an5.89:2.3": "Na kammārāmatā, na bhassārāmatā, na niddārāmatā, na saṅgaṇikārāmatā, yathāvimuttaṃ cittaṃ paccavekkhati—",
  "an5.89:2.4": "ime kho, bhikkhave, pañca dhammā sekhassa bhikkhuno aparihānāya saṃvattantī”ti. ",
  "an5.89:2.5": "Navamaṃ. "
}