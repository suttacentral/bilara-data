{
  "an5.197:0.1": "Aṅguttara Nikāya 5 ",
  "an5.197:0.2": "20. Brāhmaṇavagga ",
  "an5.197:0.3": "197. Vassasutta ",
  "an5.197:1.1": "“Pañcime, bhikkhave, vassassa antarāyā, yaṃ nemittā na jānanti, yattha nemittānaṃ cakkhu na kamati. ",
  "an5.197:1.2": "Katame pañca? ",
  "an5.197:1.3": "Upari, bhikkhave, ākāse tejodhātu pakuppati. ",
  "an5.197:1.4": "Tena uppannā meghā paṭivigacchanti. ",
  "an5.197:1.5": "Ayaṃ, bhikkhave, paṭhamo vassassa antarāyo, yaṃ nemittā na jānanti, yattha nemittānaṃ cakkhu na kamati. ",
  "an5.197:2.1": "Puna caparaṃ, bhikkhave, upari ākāse vāyodhātu pakuppati. ",
  "an5.197:2.2": "Tena uppannā meghā paṭivigacchanti. ",
  "an5.197:2.3": "Ayaṃ, bhikkhave, dutiyo vassassa antarāyo, yaṃ nemittā na jānanti, yattha nemittānaṃ cakkhu na kamati. ",
  "an5.197:3.1": "Puna caparaṃ, bhikkhave, rāhu asurindo pāṇinā udakaṃ sampaṭicchitvā mahāsamudde chaḍḍeti. ",
  "an5.197:3.2": "Ayaṃ, bhikkhave, tatiyo vassassa antarāyo, yaṃ nemittā na jānanti, yattha nemittānaṃ cakkhu na kamati. ",
  "an5.197:4.1": "Puna caparaṃ, bhikkhave, vassavalāhakā devā pamattā honti. ",
  "an5.197:4.2": "Ayaṃ, bhikkhave, catuttho vassassa antarāyo, yaṃ nemittā na jānanti, yattha nemittānaṃ cakkhu na kamati. ",
  "an5.197:5.1": "Puna caparaṃ, bhikkhave, manussā adhammikā honti. ",
  "an5.197:5.2": "Ayaṃ, bhikkhave, pañcamo vassassa antarāyo, yaṃ nemittā na jānanti, yattha nemittānaṃ cakkhu na kamati. ",
  "an5.197:5.3": "Ime kho, bhikkhave, pañca vassassa antarāyā, yaṃ nemittā na jānanti, yattha nemittānaṃ cakkhu na kamatī”ti. ",
  "an5.197:5.4": "Sattamaṃ. "
}