{
  "an5.250:0.1": "Aṅguttara Nikāya 5 ",
  "an5.250:0.2": "25. Duccaritavagga ",
  "an5.250:0.3": "250. Puggalappasādasutta ",
  "an5.250:1.1": "“Pañcime, bhikkhave, ādīnavā puggalappasāde. ",
  "an5.250:1.2": "Katame pañca? ",
  "an5.250:1.3": "Yasmiṃ, bhikkhave, puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṅgho ukkhipati. ",
  "an5.250:1.4": "Tassa evaṃ hoti: ",
  "an5.250:1.5": "‘yo kho myāyaṃ puggalo piyo manāpo so saṅghena ukkhitto’ti. ",
  "an5.250:1.6": "Bhikkhūsu appasādabahulo hoti. ",
  "an5.250:1.7": "Bhikkhūsu appasādabahulo samāno aññe bhikkhū na bhajati. ",
  "an5.250:1.8": "Aññe bhikkhū abhajanto saddhammaṃ na suṇāti. ",
  "an5.250:1.9": "Saddhammaṃ asuṇanto saddhammā parihāyati. ",
  "an5.250:1.10": "Ayaṃ, bhikkhave, paṭhamo ādīnavo puggalappasāde. ",
  "an5.250:2.1": "Puna caparaṃ, bhikkhave, yasmiṃ puggale puggalo abhippasanno hoti, so tathārūpaṃ āpattiṃ āpanno hoti yathārūpāya āpattiyā saṅgho ante nisīdāpeti. ",
  "an5.250:2.2": "Tassa evaṃ hoti: ",
  "an5.250:2.3": "‘yo kho myāyaṃ puggalo piyo manāpo so saṅghena ante nisīdāpito’ti. ",
  "an5.250:2.4": "Bhikkhūsu appasādabahulo hoti. ",
  "an5.250:2.5": "Bhikkhūsu appasādabahulo samāno aññe bhikkhū na bhajati. ",
  "an5.250:2.6": "Aññe bhikkhū abhajanto saddhammaṃ na suṇāti. ",
  "an5.250:2.7": "Saddhammaṃ asuṇanto saddhammā parihāyati. ",
  "an5.250:2.8": "Ayaṃ, bhikkhave, dutiyo ādīnavo puggalappasāde. ",
  "an5.250:3.1": "Puna caparaṃ, bhikkhave, yasmiṃ puggale puggalo abhippasanno hoti, so disāpakkanto hoti …pe… so vibbhanto hoti …pe… so kālaṅkato hoti. ",
  "an5.250:3.2": "Tassa evaṃ hoti: ",
  "an5.250:3.3": "‘yo kho myāyaṃ puggalo piyo manāpo so kālaṅkato’ti. ",
  "an5.250:3.4": "Aññe bhikkhū na bhajati. ",
  "an5.250:3.5": "Aññe bhikkhū abhajanto saddhammaṃ na suṇāti. ",
  "an5.250:3.6": "Saddhammaṃ asuṇanto saddhammā parihāyati. ",
  "an5.250:3.7": "Ayaṃ, bhikkhave, pañcamo ādīnavo puggalappasāde. ",
  "an5.250:3.8": "Ime kho, bhikkhave, pañca ādīnavā puggalappasāde”ti. ",
  "an5.250:3.9": "Dasamaṃ. ",
  "an5.250:3.10": "Duccaritavaggo pañcamo. ",
  "an5.250:4.1": "Duccaritaṃ kāyaduccaritaṃ, ",
  "an5.250:4.2": "Vacīduccaritaṃ manoduccaritaṃ; ",
  "an5.250:4.3": "Catūhi pare dve sivathikā, ",
  "an5.250:4.4": "Puggalappasādena cāti. ",
  "an5.250:4.5": "Pañcamo paṇṇāsako samatto. "
}