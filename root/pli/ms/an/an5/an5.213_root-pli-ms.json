{
  "an5.213:0.1": "Aṅguttara Nikāya 5 ",
  "an5.213:0.2": "22. Akkosakavagga ",
  "an5.213:0.3": "213. Sīlasutta ",
  "an5.213:1.1": "“Pañcime, bhikkhave, ādīnavā dussīlassa sīlavipattiyā. ",
  "an5.213:1.2": "Katame pañca? ",
  "an5.213:1.3": "Idha, bhikkhave, dussīlo sīlavipanno pamādādhikaraṇaṃ mahatiṃ bhogajāniṃ nigacchati. ",
  "an5.213:1.4": "Ayaṃ, bhikkhave, paṭhamo ādīnavo dussīlassa sīlavipattiyā. ",
  "an5.213:2.1": "Puna caparaṃ, bhikkhave, dussīlassa sīlavipannassa pāpako kittisaddo abbhuggacchati. ",
  "an5.213:2.2": "Ayaṃ, bhikkhave, dutiyo ādīnavo dussīlassa sīlavipattiyā. ",
  "an5.213:3.1": "Puna caparaṃ, bhikkhave, dussīlo sīlavipanno yaññadeva parisaṃ upasaṅkamati—yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—avisārado upasaṅkamati maṅkubhūto. ",
  "an5.213:3.2": "Ayaṃ, bhikkhave, tatiyo ādīnavo dussīlassa sīlavipattiyā. ",
  "an5.213:4.1": "Puna caparaṃ, bhikkhave, dussīlo sīlavipanno sammūḷho kālaṃ karoti. ",
  "an5.213:4.2": "Ayaṃ, bhikkhave, catuttho ādīnavo dussīlassa sīlavipattiyā. ",
  "an5.213:5.1": "Puna caparaṃ, bhikkhave, dussīlo sīlavipanno kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. ",
  "an5.213:5.2": "Ayaṃ, bhikkhave, pañcamo ādīnavo dussīlassa sīlavipattiyā. ",
  "an5.213:5.3": "Ime kho, bhikkhave, pañca ādīnavā dussīlassa sīlavipattiyā. ",
  "an5.213:6.1": "Pañcime, bhikkhave, ānisaṃsā sīlavato sīlasampadāya. ",
  "an5.213:6.2": "Katame pañca? ",
  "an5.213:6.3": "Idha, bhikkhave, sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati. ",
  "an5.213:6.4": "Ayaṃ, bhikkhave, paṭhamo ānisaṃso sīlavato sīlasampadāya. ",
  "an5.213:7.1": "Puna caparaṃ, bhikkhave, sīlavato sīlasampannassa kalyāṇo kittisaddo abbhuggacchati. ",
  "an5.213:7.2": "Ayaṃ, bhikkhave, dutiyo ānisaṃso sīlavato sīlasampadāya. ",
  "an5.213:8.1": "Puna caparaṃ, bhikkhave, sīlavā sīlasampanno yaññadeva parisaṃ upasaṅkamati—yadi khattiyaparisaṃ, yadi brāhmaṇaparisaṃ, yadi gahapatiparisaṃ, yadi samaṇaparisaṃ—visārado upasaṅkamati amaṅkubhūto. ",
  "an5.213:8.2": "Ayaṃ bhikkhave, tatiyo ānisaṃso sīlavato sīlasampadāya. ",
  "an5.213:9.1": "Puna caparaṃ, bhikkhave, sīlavā sīlasampanno asammūḷho kālaṃ karoti. ",
  "an5.213:9.2": "Ayaṃ, bhikkhave, catuttho ānisaṃso sīlavato sīlasampadāya. ",
  "an5.213:10.1": "Puna caparaṃ, bhikkhave, sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati. ",
  "an5.213:10.2": "Ayaṃ, bhikkhave, pañcamo ānisaṃso sīlavato sīlasampadāya. ",
  "an5.213:10.3": "Ime kho, bhikkhave, pañca ānisaṃsā sīlavato sīlasampadāyā”ti. ",
  "an5.213:10.4": "Tatiyaṃ. "
}