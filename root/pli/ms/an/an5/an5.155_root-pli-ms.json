{
  "an5.155:0.1": "Aṅguttara Nikāya 5 ",
  "an5.155:0.2": "16. Saddhammavagga ",
  "an5.155:0.3": "155. Dutiyasaddhammasammosasutta ",
  "an5.155:1.1": "“Pañcime, bhikkhave, dhammā saddhammassa sammosāya antaradhānāya saṃvattanti. ",
  "an5.155:1.2": "Katame pañca? ",
  "an5.155:1.3": "Idha, bhikkhave, bhikkhū dhammaṃ na pariyāpuṇanti—",
  "an5.155:1.4": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an5.155:1.5": "Ayaṃ, bhikkhave, paṭhamo dhammo saddhammassa sammosāya antaradhānāya saṃvattati. ",
  "an5.155:2.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ na vitthārena paresaṃ desenti. ",
  "an5.155:2.2": "Ayaṃ, bhikkhave, dutiyo dhammo saddhammassa sammosāya antaradhānāya saṃvattati. ",
  "an5.155:3.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ na vitthārena paraṃ vācenti. ",
  "an5.155:3.2": "Ayaṃ, bhikkhave, tatiyo dhammo saddhammassa sammosāya antaradhānāya saṃvattati. ",
  "an5.155:4.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ na vitthārena sajjhāyaṃ karonti. ",
  "an5.155:4.2": "Ayaṃ, bhikkhave, catuttho dhammo saddhammassa sammosāya antaradhānāya saṃvattati. ",
  "an5.155:5.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ na cetasā anuvitakkenti anuvicārenti manasānupekkhanti. ",
  "an5.155:5.2": "Ayaṃ, bhikkhave, pañcamo dhammo saddhammassa sammosāya antaradhānāya saṃvattati. ",
  "an5.155:5.3": "Ime kho, bhikkhave, pañca dhammā saddhammassa sammosāya antaradhānāya saṃvattanti. ",
  "an5.155:6.1": "Pañcime, bhikkhave, dhammā saddhammassa ṭhitiyā asammosāya anantaradhānāya saṃvattanti. ",
  "an5.155:6.2": "Katame pañca? ",
  "an5.155:6.3": "Idha, bhikkhave, bhikkhū dhammaṃ pariyāpuṇanti—",
  "an5.155:6.4": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an5.155:6.5": "Ayaṃ, bhikkhave, paṭhamo dhammo saddhammassa ṭhitiyā asammosāya anantaradhānāya saṃvattati. ",
  "an5.155:7.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ vitthārena paresaṃ desenti. ",
  "an5.155:7.2": "Ayaṃ, bhikkhave, dutiyo dhammo saddhammassa ṭhitiyā asammosāya anantaradhānāya saṃvattati. ",
  "an5.155:8.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ vitthārena paraṃ vācenti. ",
  "an5.155:8.2": "Ayaṃ, bhikkhave, tatiyo dhammo saddhammassa ṭhitiyā asammosāya anantaradhānāya saṃvattati. ",
  "an5.155:9.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ vitthārena sajjhāyaṃ karonti. ",
  "an5.155:9.2": "Ayaṃ, bhikkhave, catuttho dhammo saddhammassa ṭhitiyā asammosāya anantaradhānāya saṃvattati. ",
  "an5.155:10.1": "Puna caparaṃ, bhikkhave, bhikkhū yathāsutaṃ yathāpariyattaṃ dhammaṃ cetasā anuvitakkenti anuvicārenti manasānupekkhanti. ",
  "an5.155:10.2": "Ayaṃ, bhikkhave, pañcamo dhammo saddhammassa ṭhitiyā asammosāya anantaradhānāya saṃvattati. ",
  "an5.155:10.3": "Ime kho, bhikkhave, pañca dhammā saddhammassa ṭhitiyā asammosāya anantaradhānāya saṃvattantī”ti. ",
  "an5.155:10.4": "Pañcamaṃ. "
}