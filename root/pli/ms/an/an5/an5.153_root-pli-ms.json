{
  "an5.153:0.1": "Aṅguttara Nikāya 5 ",
  "an5.153:0.2": "16. Saddhammavagga ",
  "an5.153:0.3": "153. Tatiyasammattaniyāmasutta ",
  "an5.153:1.1": "“Pañcahi, bhikkhave, dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. ",
  "an5.153:1.2": "Katamehi pañcahi? ",
  "an5.153:1.3": "Makkhī dhammaṃ suṇāti makkhapariyuṭṭhito, upārambhacitto dhammaṃ suṇāti randhagavesī, dhammadesake āhatacitto hoti khīlajāto, duppañño hoti jaḷo eḷamūgo, anaññāte aññātamānī hoti. ",
  "an5.153:1.4": "Imehi kho, bhikkhave, pañcahi dhammehi samannāgato suṇantopi saddhammaṃ abhabbo niyāmaṃ okkamituṃ kusalesu dhammesu sammattaṃ. ",
  "an5.153:2.1": "Pañcahi, bhikkhave, dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattaṃ. ",
  "an5.153:2.2": "Katamehi pañcahi? ",
  "an5.153:2.3": "Amakkhī dhammaṃ suṇāti na makkhapariyuṭṭhito, anupārambhacitto dhammaṃ suṇāti na randhagavesī, dhammadesake anāhatacitto hoti akhīlajāto, paññavā hoti ajaḷo aneḷamūgo, na anaññāte aññātamānī hoti. ",
  "an5.153:2.4": "Imehi kho, bhikkhave, pañcahi dhammehi samannāgato suṇanto saddhammaṃ bhabbo niyāmaṃ okkamituṃ kusalesu dhammesu sammattan”ti. ",
  "an5.153:2.5": "Tatiyaṃ. "
}