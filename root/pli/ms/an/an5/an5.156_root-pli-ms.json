{
  "an5.156:0.1": "Aṅguttara Nikāya 5 ",
  "an5.156:0.2": "16. Saddhammavagga ",
  "an5.156:0.3": "156. Tatiyasaddhammasammosasutta ",
  "an5.156:1.1": "“Pañcime, bhikkhave, dhammā saddhammassa sammosāya antaradhānāya saṃvattanti. ",
  "an5.156:1.2": "Katame pañca? ",
  "an5.156:1.3": "Idha, bhikkhave, bhikkhū duggahitaṃ suttantaṃ pariyāpuṇanti dunnikkhittehi padabyañjanehi. ",
  "an5.156:1.4": "Dunnikkhittassa, bhikkhave, padabyañjanassa atthopi dunnayo hoti. ",
  "an5.156:1.5": "Ayaṃ, bhikkhave, paṭhamo dhammo saddhammassa sammosāya antaradhānāya saṃvattati. ",
  "an5.156:2.1": "Puna caparaṃ, bhikkhave, bhikkhū dubbacā honti, dovacassakaraṇehi dhammehi samannāgatā, akkhamā appadakkhiṇaggāhino anusāsaniṃ. ",
  "an5.156:2.2": "Ayaṃ, bhikkhave, dutiyo dhammo saddhammassa sammosāya antaradhānāya saṃvattati. ",
  "an5.156:3.1": "Puna caparaṃ, bhikkhave, ye te bhikkhū bahussutā āgatāgamā dhammadharā vinayadharā mātikādharā, te na sakkaccaṃ suttantaṃ paraṃ vācenti; ",
  "an5.156:3.2": "tesaṃ accayena chinnamūlako suttanto hoti appaṭisaraṇo. ",
  "an5.156:3.3": "Ayaṃ, bhikkhave, tatiyo dhammo saddhammassa sammosāya antaradhānāya saṃvattati. ",
  "an5.156:4.1": "Puna caparaṃ, bhikkhave, therā bhikkhū bāhulikā honti sāthalikā okkamane pubbaṅgamā paviveke nikkhittadhurā, na vīriyaṃ ārabhanti appattassa pattiyā anadhigatassa adhigamāya asacchikatassa sacchikiriyāya. ",
  "an5.156:4.2": "Tesaṃ pacchimā janatā diṭṭhānugatiṃ āpajjati. ",
  "an5.156:4.3": "Sāpi hoti bāhulikā sāthalikā okkamane pubbaṅgamā paviveke nikkhittadhurā, na vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an5.156:4.4": "Ayaṃ, bhikkhave, catuttho dhammo saddhammassa sammosāya antaradhānāya saṃvattati. ",
  "an5.156:5.1": "Puna caparaṃ, bhikkhave, saṃgho bhinno hoti. ",
  "an5.156:5.2": "Saṃghe kho pana, bhikkhave, bhinne aññamaññaṃ akkosā ca honti, aññamaññaṃ paribhāsā ca honti, aññamaññaṃ parikkhepā ca honti, aññamaññaṃ pariccajanā ca honti. ",
  "an5.156:5.3": "Tattha appasannā ceva nappasīdanti, pasannānañca ekaccānaṃ aññathattaṃ hoti. ",
  "an5.156:5.4": "Ayaṃ, bhikkhave, pañcamo dhammo saddhammassa sammosāya antaradhānāya saṃvattati. ",
  "an5.156:5.5": "Ime kho, bhikkhave, pañca dhammā saddhammassa sammosāya antaradhānāya saṃvattanti. ",
  "an5.156:6.1": "Pañcime, bhikkhave, dhammā saddhammassa ṭhitiyā asammosāya anantaradhānāya saṃvattanti. ",
  "an5.156:6.2": "Katame pañca? ",
  "an5.156:6.3": "Idha, bhikkhave, bhikkhū suggahitaṃ suttantaṃ pariyāpuṇanti sunikkhittehi padabyañjanehi. ",
  "an5.156:6.4": "Sunikkhittassa, bhikkhave, padabyañjanassa atthopi sunayo hoti. ",
  "an5.156:6.5": "Ayaṃ, bhikkhave, paṭhamo dhammo saddhammassa ṭhitiyā asammosāya anantaradhānāya saṃvattati. ",
  "an5.156:7.1": "Puna caparaṃ, bhikkhave, bhikkhū suvacā honti sovacassakaraṇehi dhammehi samannāgatā, khamā padakkhiṇaggāhino anusāsaniṃ. ",
  "an5.156:7.2": "Ayaṃ, bhikkhave, dutiyo dhammo saddhammassa ṭhitiyā asammosāya anantaradhānāya saṃvattati. ",
  "an5.156:8.1": "Puna caparaṃ, bhikkhave, ye te bhikkhū bahussutā āgatāgamā dhammadharā vinayadharā mātikādharā, te sakkaccaṃ suttantaṃ paraṃ vācenti; ",
  "an5.156:8.2": "tesaṃ accayena na chinnamūlako suttanto hoti sappaṭisaraṇo. ",
  "an5.156:8.3": "Ayaṃ, bhikkhave, tatiyo dhammo saddhammassa ṭhitiyā asammosāya anantaradhānāya saṃvattati. ",
  "an5.156:9.1": "Puna caparaṃ, bhikkhave, therā bhikkhū na bāhulikā honti na sāthalikā, okkamane nikkhittadhurā paviveke pubbaṅgamā; vīriyaṃ ārabhanti appattassa pattiyā anadhigatassa adhigamāya asacchikatassa sacchikiriyāya. ",
  "an5.156:9.2": "Tesaṃ pacchimā janatā diṭṭhānugatiṃ āpajjati. ",
  "an5.156:9.3": "Sāpi hoti na bāhulikā na sāthalikā, okkamane nikkhittadhurā paviveke pubbaṅgamā, vīriyaṃ ārabhati appattassa pattiyā anadhigatassa adhigamāya asacchikatassa sacchikiriyāya. ",
  "an5.156:9.4": "Ayaṃ, bhikkhave, catuttho dhammo saddhammassa ṭhitiyā asammosāya anantaradhānāya saṃvattati. ",
  "an5.156:10.1": "Puna caparaṃ, bhikkhave, saṅgho samaggo sammodamāno avivadamāno ekuddeso phāsuṃ viharati. ",
  "an5.156:10.2": "Saṅghe kho pana, bhikkhave, samagge na ceva aññamaññaṃ akkosā honti, na ca aññamaññaṃ paribhāsā honti, na ca aññamaññaṃ parikkhepā honti, na ca aññamaññaṃ pariccajanā honti. ",
  "an5.156:10.3": "Tattha appasannā ceva pasīdanti, pasannānañca bhiyyobhāvo hoti. ",
  "an5.156:10.4": "Ayaṃ, bhikkhave, pañcamo dhammo saddhammassa ṭhitiyā asammosāya anantaradhānāya saṃvattati. ",
  "an5.156:10.5": "Ime kho, bhikkhave, pañca dhammā saddhammassa ṭhitiyā asammosāya anantaradhānāya saṃvattantī”ti. ",
  "an5.156:10.6": "Chaṭṭhaṃ. "
}