{
  "an5.131:0.1": "Aṅguttara Nikāya 5 ",
  "an5.131:0.2": "14. Rājavagga ",
  "an5.131:0.3": "131. Paṭhamacakkānuvattanasutta ",
  "an5.131:1.1": "“Pañcahi, bhikkhave, aṅgehi samannāgato rājā cakkavattī dhammeneva cakkaṃ vatteti; ",
  "an5.131:1.2": "taṃ hoti cakkaṃ appaṭivattiyaṃ kenaci manussabhūtena paccatthikena pāṇinā. ",
  "an5.131:2.1": "Katamehi pañcahi? ",
  "an5.131:2.2": "Idha, bhikkhave, rājā cakkavattī atthaññū ca hoti, dhammaññū ca, mattaññū ca, kālaññū ca, parisaññū ca. ",
  "an5.131:2.3": "Imehi kho, bhikkhave, pañcahi aṅgehi samannāgato rājā cakkavattī dhammeneva cakkaṃ pavatteti; ",
  "an5.131:2.4": "taṃ hoti cakkaṃ appaṭivattiyaṃ kenaci manussabhūtena paccatthikena pāṇinā. ",
  "an5.131:3.1": "Evamevaṃ kho, bhikkhave, pañcahi dhammehi samannāgato tathāgato arahaṃ sammāsambuddho dhammeneva anuttaraṃ dhammacakkaṃ pavatteti; ",
  "an5.131:3.2": "taṃ hoti cakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ. ",
  "an5.131:4.1": "Katamehi pañcahi? ",
  "an5.131:4.2": "Idha, bhikkhave, tathāgato arahaṃ sammāsambuddho atthaññū, dhammaññū, mattaññū, kālaññū, parisaññū. ",
  "an5.131:4.3": "Imehi kho, bhikkhave, pañcahi dhammehi samannāgato tathāgato arahaṃ sammāsambuddho dhammeneva anuttaraṃ dhammacakkaṃ pavatteti; ",
  "an5.131:4.4": "taṃ hoti dhammacakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti. ",
  "an5.131:4.5": "Paṭhamaṃ. "
}