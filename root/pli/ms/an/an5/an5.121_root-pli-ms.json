{
  "an5.121:0.1": "Aṅguttara Nikāya 5 ",
  "an5.121:0.2": "13. Gilānavagga ",
  "an5.121:0.3": "121. Gilānasutta ",
  "an5.121:1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "an5.121:1.2": "Atha kho bhagavā sāyanhasamayaṃ paṭisallānā vuṭṭhito yena gilānasālā tenupasaṅkami. ",
  "an5.121:1.3": "Addasā kho bhagavā aññataraṃ bhikkhuṃ dubbalaṃ gilānakaṃ; ",
  "an5.121:1.4": "disvā paññatte āsane nisīdi. ",
  "an5.121:1.5": "Nisajja kho bhagavā bhikkhū āmantesi: ",
  "an5.121:2.1": "“Yaṃ kiñci, bhikkhave, bhikkhuṃ dubbalaṃ gilānakaṃ pañca dhammā na vijahanti, tassetaṃ pāṭikaṅkhaṃ: ",
  "an5.121:2.2": "‘nacirasseva āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharissatī’ti. ",
  "an5.121:3.1": "Katame pañca? ",
  "an5.121:3.2": "Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṃ sūpaṭṭhitā hoti. ",
  "an5.121:3.3": "Yaṃ kiñci, bhikkhave, bhikkhuṃ dubbalaṃ gilānakaṃ ime pañca dhammā na vijahanti, tassetaṃ pāṭikaṅkhaṃ: ",
  "an5.121:3.4": "‘nacirasseva āsavānaṃ khayā …pe… sacchikatvā upasampajja viharissatī’”ti. ",
  "an5.121:3.5": "Paṭhamaṃ. "
}