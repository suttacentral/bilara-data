{
  "an5.203:0.1": "Aṅguttara Nikāya 5 ",
  "an5.203:0.2": "21. Kimilavagga ",
  "an5.203:0.3": "203. Assājānīyasutta ",
  "an5.203:1.1": "“Pañcahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. ",
  "an5.203:2.1": "Katamehi pañcahi? ",
  "an5.203:2.2": "Ajjavena, javena, maddavena, khantiyā, soraccena—",
  "an5.203:2.3": "imehi kho, bhikkhave, pañcahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. ",
  "an5.203:2.4": "Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. ",
  "an5.203:3.1": "Katamehi pañcahi? ",
  "an5.203:3.2": "Ajjavena, javena, maddavena, khantiyā, soraccena—",
  "an5.203:3.3": "imehi kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti. ",
  "an5.203:3.4": "Tatiyaṃ. "
}