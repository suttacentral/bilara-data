{
  "an5.226:0.1": "Aṅguttara Nikāya 5 ",
  "an5.226:0.2": "23. Dīghacārikavagga ",
  "an5.226:0.3": "226. Dutiyakulūpakasutta ",
  "an5.226:1.1": "“Pañcime, bhikkhave, ādīnavā kulūpakassa bhikkhuno ativelaṃ kulesu saṃsaṭṭhassa viharato. ",
  "an5.226:1.2": "Katame pañca? ",
  "an5.226:1.3": "Mātugāmassa abhiṇhadassanaṃ, ",
  "an5.226:1.4": "dassane sati saṃsaggo, ",
  "an5.226:1.5": "saṃsagge sati vissāso, ",
  "an5.226:1.6": "vissāse sati otāro, ",
  "an5.226:1.7": "otiṇṇacittassetaṃ pāṭikaṅkhaṃ: ‘anabhirato vā brahmacariyaṃ carissati aññataraṃ vā saṅkiliṭṭhaṃ āpattiṃ āpajjissati sikkhaṃ vā paccakkhāya hīnāyāvattissati’. ",
  "an5.226:1.8": "Ime kho, bhikkhave, pañca ādīnavā kulūpakassa bhikkhuno ativelaṃ kulesu saṃsaṭṭhassa viharato”ti. ",
  "an5.226:1.9": "Chaṭṭhaṃ. "
}