{
  "an5.165:0.1": "Aṅguttara Nikāya 5 ",
  "an5.165:0.2": "17. Āghātavagga ",
  "an5.165:0.3": "165. Pañhapucchāsutta ",
  "an5.165:1.1": "Tatra kho āyasmā sāriputto bhikkhū āmantesi …pe… “yo hi koci, āvuso, paraṃ pañhaṃ pucchati, sabbo so pañcahi ṭhānehi, etesaṃ vā aññatarena. ",
  "an5.165:1.2": "Katamehi pañcahi? ",
  "an5.165:1.3": "Mandattā momūhattā paraṃ pañhaṃ pucchati, pāpiccho icchāpakato paraṃ pañhaṃ pucchati, paribhavaṃ paraṃ pañhaṃ pucchati, aññātukāmo paraṃ pañhaṃ pucchati, atha vā panevaṃcitto paraṃ pañhaṃ pucchati: ",
  "an5.165:1.4": "‘sace me pañhaṃ puṭṭho sammadeva byākarissati iccetaṃ kusalaṃ, no ce me pañhaṃ puṭṭho sammadeva byākarissati ahamassa sammadeva byākarissāmī’ti. ",
  "an5.165:1.5": "Yo hi koci, āvuso, paraṃ pañhaṃ pucchati, sabbo so imehi pañcahi ṭhānehi, etesaṃ vā aññatarena. ",
  "an5.165:1.6": "Ahaṃ kho panāvuso, evaṃcitto paraṃ pañhaṃ pucchāmi: ",
  "an5.165:1.7": "‘sace me pañhaṃ puṭṭho sammadeva byākarissati iccetaṃ kusalaṃ, no ce me pañhaṃ puṭṭho sammadeva byākarissati, ahamassa sammadeva byākarissāmī’”ti. ",
  "an5.165:1.8": "Pañcamaṃ. "
}