{
  "an5.118:0.1": "Aṅguttara Nikāya 5 ",
  "an5.118:0.2": "12. Andhakavindavagga ",
  "an5.118:0.3": "118. Micchādiṭṭhikasutta ",
  "an5.118:1.1": "“Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. ",
  "an5.118:1.2": "Katamehi pañcahi? ",
  "an5.118:1.3": "Ananuvicca apariyogāhetvā avaṇṇārahassa vaṇṇaṃ bhāsati, ",
  "an5.118:1.4": "ananuvicca apariyogāhetvā vaṇṇārahassa avaṇṇaṃ bhāsati, ",
  "an5.118:1.5": "micchādiṭṭhikā ca hoti, ",
  "an5.118:1.6": "micchāsaṅkappā ca, ",
  "an5.118:1.7": "saddhādeyyaṃ vinipāteti. ",
  "an5.118:1.8": "Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye. ",
  "an5.118:2.1": "Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. ",
  "an5.118:2.2": "Katamehi pañcahi? ",
  "an5.118:2.3": "Anuvicca pariyogāhetvā avaṇṇārahassa avaṇṇaṃ bhāsati, ",
  "an5.118:2.4": "anuvicca pariyogāhetvā vaṇṇārahassa vaṇṇaṃ bhāsati, ",
  "an5.118:2.5": "sammādiṭṭhikā ca hoti, ",
  "an5.118:2.6": "sammāsaṅkappā ca, ",
  "an5.118:2.7": "saddhādeyyaṃ na vinipāteti. ",
  "an5.118:2.8": "Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti. ",
  "an5.118:2.9": "Aṭṭhamaṃ. "
}