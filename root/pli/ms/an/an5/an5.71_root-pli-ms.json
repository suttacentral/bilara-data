{
  "an5.71:0.1": "Aṅguttara Nikāya 5 ",
  "an5.71:0.2": "8. Yodhājīvavagga ",
  "an5.71:0.3": "71. Paṭhamacetovimuttiphalasutta ",
  "an5.71:1.1": "“Pañcime, bhikkhave, dhammā bhāvitā bahulīkatā cetovimuttiphalā ca honti cetovimuttiphalānisaṃsā ca, paññāvimuttiphalā ca honti paññāvimuttiphalānisaṃsā ca. ",
  "an5.71:2.1": "Katame pañca? ",
  "an5.71:2.2": "Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṃ sūpaṭṭhitā hoti. ",
  "an5.71:2.3": "Ime kho, bhikkhave, pañca dhammā bhāvitā bahulīkatā cetovimuttiphalā ca honti cetovimuttiphalānisaṃsā ca, paññāvimuttiphalā ca honti paññāvimuttiphalānisaṃsā ca. ",
  "an5.71:2.4": "Yato kho, bhikkhave, bhikkhu cetovimutto ca hoti paññāvimutto ca hoti—",
  "an5.71:2.5": "ayaṃ vuccati, bhikkhave, ‘bhikkhu ukkhittapaligho itipi, saṃkiṇṇaparikho itipi, abbūḷhesiko itipi, niraggaḷo itipi, ariyo pannaddhajo pannabhāro visaṃyutto itipi’. ",
  "an5.71:3.1": "Kathañca, bhikkhave, bhikkhu ukkhittapaligho hoti? ",
  "an5.71:3.2": "Idha, bhikkhave, bhikkhuno avijjā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "an5.71:3.3": "Evaṃ kho, bhikkhave, bhikkhu ukkhittapaligho hoti. ",
  "an5.71:4.1": "Kathañca, bhikkhave, bhikkhu saṃkiṇṇaparikho hoti? ",
  "an5.71:4.2": "Idha, bhikkhave, bhikkhuno ponobhaviko jātisaṃsāro pahīno hoti ucchinnamūlo tālāvatthukato anabhāvaṃkato āyatiṃ anuppādadhammo. ",
  "an5.71:4.3": "Evaṃ kho, bhikkhave, bhikkhu saṃkiṇṇaparikho hoti. ",
  "an5.71:5.1": "Kathañca, bhikkhave, bhikkhu abbūḷhesiko hoti? ",
  "an5.71:5.2": "Idha, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṃ anuppādadhammā. ",
  "an5.71:5.3": "Evaṃ kho, bhikkhave, bhikkhu abbūḷhesiko hoti. ",
  "an5.71:6.1": "Kathañca, bhikkhave, bhikkhu niraggaḷo hoti? ",
  "an5.71:6.2": "Idha, bhikkhave, bhikkhuno pañcorambhāgiyāni saṃyojanāni pahīnāni honti ucchinnamūlāni tālāvatthukatāni anabhāvaṅkatāni āyatiṃ anuppādadhammāni. ",
  "an5.71:6.3": "Evaṃ kho, bhikkhave, bhikkhu niraggaḷo hoti. ",
  "an5.71:7.1": "Kathañca, bhikkhave, bhikkhu ariyo pannaddhajo pannabhāro visaṃyutto hoti? ",
  "an5.71:7.2": "Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṅkato āyatiṃ anuppādadhammo. ",
  "an5.71:7.3": "Evaṃ kho, bhikkhave, bhikkhu ariyo pannaddhajo pannabhāro visaṃyutto hotī”ti. ",
  "an5.71:7.4": "Paṭhamaṃ. "
}