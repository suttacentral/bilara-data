{
  "an5.210:0.1": "Aṅguttara Nikāya 5 ",
  "an5.210:0.2": "21. Kimilavagga ",
  "an5.210:0.3": "210. Muṭṭhassatisutta ",
  "an5.210:1.1": "“Pañcime, bhikkhave, ādīnavā muṭṭhassatissa asampajānassa niddaṃ okkamayato. ",
  "an5.210:1.2": "Katame pañca? ",
  "an5.210:1.3": "Dukkhaṃ supati, dukkhaṃ paṭibujjhati, pāpakaṃ supinaṃ passati, devatā na rakkhanti, asuci muccati. ",
  "an5.210:1.4": "Ime kho, bhikkhave, pañca ādīnavā muṭṭhassatissa asampajānassa niddaṃ okkamayato. ",
  "an5.210:2.1": "Pañcime, bhikkhave, ānisaṃsā upaṭṭhitassatissa sampajānassa niddaṃ okkamayato. ",
  "an5.210:2.2": "Katame pañca? ",
  "an5.210:2.3": "Sukhaṃ supati, sukhaṃ paṭibujjhati, na pāpakaṃ supinaṃ passati, devatā rakkhanti, asuci na muccati. ",
  "an5.210:2.4": "Ime kho, bhikkhave, pañca ānisaṃsā upaṭṭhitassatissa sampajānassa niddaṃ okkamayato”ti. ",
  "an5.210:2.5": "Dasamaṃ. ",
  "an5.210:2.6": "Kimilavaggo paṭhamo. ",
  "an5.210:3.1": "Kimilo dhammassavanaṃ, ",
  "an5.210:3.2": "ājānīyo balaṃ khilaṃ; ",
  "an5.210:3.3": "Vinibandhaṃ yāgu kaṭṭhaṃ, ",
  "an5.210:3.4": "gītaṃ muṭṭhassatinā cāti. "
}