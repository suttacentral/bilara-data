{
  "an5.200:0.1": "Aṅguttara Nikāya 5 ",
  "an5.200:0.2": "20. Brāhmaṇavagga ",
  "an5.200:0.3": "200. Nissāraṇīyasutta ",
  "an5.200:1.1": "“Pañcimā, bhikkhave, nissāraṇīyā dhātuyo. ",
  "an5.200:1.2": "Katamā pañca? ",
  "an5.200:1.3": "Idha, bhikkhave, bhikkhuno kāmaṃ manasikaroto kāmesu cittaṃ na pakkhandati nappasīdati na santiṭṭhati na vimuccati. ",
  "an5.200:1.4": "Nekkhammaṃ kho panassa manasikaroto nekkhamme cittaṃ pakkhandati pasīdati santiṭṭhati vimuccati. ",
  "an5.200:1.5": "Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ kāmehi; ",
  "an5.200:1.6": "ye ca kāmapaccayā uppajjanti āsavā vighātapariḷāhā, mutto so tehi, na so taṃ vedanaṃ vediyati. ",
  "an5.200:1.7": "Idamakkhātaṃ kāmānaṃ nissaraṇaṃ. (1) ",
  "an5.200:2.1": "Puna caparaṃ, bhikkhave, bhikkhuno byāpādaṃ manasikaroto byāpāde cittaṃ na pakkhandati nappasīdati na santiṭṭhati na vimuccati. ",
  "an5.200:2.2": "Abyāpādaṃ kho panassa manasikaroto abyāpāde cittaṃ pakkhandati pasīdati santiṭṭhati vimuccati. ",
  "an5.200:2.3": "Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ byāpādena; ",
  "an5.200:2.4": "ye ca byāpādapaccayā uppajjanti āsavā vighātapariḷāhā, mutto so tehi, na so taṃ vedanaṃ vediyati. ",
  "an5.200:2.5": "Idamakkhātaṃ byāpādassa nissaraṇaṃ. (2) ",
  "an5.200:3.1": "Puna caparaṃ, bhikkhave, bhikkhuno vihesaṃ manasikaroto vihesāya cittaṃ na pakkhandati nappasīdati na santiṭṭhati na vimuccati. ",
  "an5.200:3.2": "Avihesaṃ kho panassa manasikaroto avihesāya cittaṃ pakkhandati pasīdati santiṭṭhati vimuccati. ",
  "an5.200:3.3": "Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ vihesāya; ",
  "an5.200:3.4": "ye ca vihesāpaccayā uppajjanti āsavā vighātapariḷāhā, mutto so tehi, na so taṃ vedanaṃ vediyati. ",
  "an5.200:3.5": "Idamakkhātaṃ vihesāya nissaraṇaṃ. (3) ",
  "an5.200:4.1": "Puna caparaṃ, bhikkhave, bhikkhuno rūpaṃ manasikaroto rūpe cittaṃ na pakkhandati nappasīdati na santiṭṭhati na vimuccati. ",
  "an5.200:4.2": "Arūpaṃ kho panassa manasikaroto arūpe cittaṃ pakkhandati pasīdati santiṭṭhati vimuccati. ",
  "an5.200:4.3": "Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ rūpehi; ",
  "an5.200:4.4": "ye ca rūpapaccayā uppajjanti āsavā vighātapariḷāhā, mutto so tehi, na so taṃ vedanaṃ vediyati. ",
  "an5.200:4.5": "Idamakkhātaṃ rūpānaṃ nissaraṇaṃ. (4) ",
  "an5.200:5.1": "Puna caparaṃ, bhikkhave, bhikkhuno sakkāyaṃ manasikaroto sakkāye cittaṃ na pakkhandati nappasīdati na santiṭṭhati na vimuccati. ",
  "an5.200:5.2": "Sakkāyanirodhaṃ kho panassa manasikaroto sakkāyanirodhe cittaṃ pakkhandati pasīdati santiṭṭhati vimuccati. ",
  "an5.200:5.3": "Tassa taṃ cittaṃ sugataṃ subhāvitaṃ suvuṭṭhitaṃ suvimuttaṃ suvisaṃyuttaṃ sakkāyena; ",
  "an5.200:5.4": "ye ca sakkāyapaccayā uppajjanti āsavā vighātapariḷāhā, mutto so tehi, na so taṃ vedanaṃ vediyati. ",
  "an5.200:5.5": "Idamakkhātaṃ sakkāyassa nissaraṇaṃ. (5) ",
  "an5.200:6.1": "Tassa kāmanandīpi nānuseti, byāpādanandīpi nānuseti, vihesānandīpi nānuseti, rūpanandīpi nānuseti, sakkāyanandīpi nānuseti so kāmanandiyāpi ananusayā, byāpādanandiyāpi ananusayā, vihesānandiyāpi ananusayā, rūpanandiyāpi ananusayā, sakkāyanandiyāpi ananusayā. ",
  "an5.200:6.2": "Ayaṃ vuccati, bhikkhave, bhikkhu niranusayo, acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassa. ",
  "an5.200:6.3": "Imā kho, bhikkhave, pañca nissāraṇīyā dhātuyo”ti. ",
  "an5.200:6.4": "Dasamaṃ. ",
  "an5.200:6.5": "Brāhmaṇavaggo pañcamo. ",
  "an5.200:7.1": "Soṇo doṇo saṅgāravo, ",
  "an5.200:7.2": "Kāraṇapālī ca piṅgiyānī; ",
  "an5.200:7.3": "Supinā ca vassā vācā, ",
  "an5.200:7.4": "Kulaṃ nissāraṇīyena cāti. ",
  "an5.200:7.5": "Catuttho paṇṇāsako samatto. "
}