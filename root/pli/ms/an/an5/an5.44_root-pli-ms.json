{
  "an5.44:0.1": "Aṅguttara Nikāya 5 ",
  "an5.44:0.2": "5. Muṇḍarājavagga ",
  "an5.44:0.3": "44. Manāpadāyīsutta ",
  "an5.44:1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "an5.44:1.2": "Atha kho bhagavā pubbaṇhasamayaṃ nivāsetvā pattacīvaramādāya yena uggassa gahapatino vesālikassa nivesanaṃ tenupasaṅkami; upasaṅkamitvā paññatte āsane nisīdi. ",
  "an5.44:1.3": "Atha kho uggo gahapati vesāliko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho uggo gahapati vesāliko bhagavantaṃ etadavoca: ",
  "an5.44:2.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:2.2": "‘manāpadāyī labhate manāpan’ti. ",
  "an5.44:2.3": "Manāpaṃ me, bhante, sālapupphakaṃ khādanīyaṃ; ",
  "an5.44:2.4": "taṃ me bhagavā paṭiggaṇhātu anukampaṃ upādāyā”ti. ",
  "an5.44:2.5": "Paṭiggahesi bhagavā anukampaṃ upādāya. ",
  "an5.44:3.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:3.2": "‘manāpadāyī labhate manāpan’ti. ",
  "an5.44:3.3": "Manāpaṃ me, bhante, sampannakolakaṃ sūkaramaṃsaṃ; ",
  "an5.44:3.4": "taṃ me bhagavā paṭiggaṇhātu anukampaṃ upādāyā”ti. ",
  "an5.44:3.5": "Paṭiggahesi bhagavā anukampaṃ upādāya. ",
  "an5.44:4.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:4.2": "‘manāpadāyī labhate manāpan’ti. ",
  "an5.44:4.3": "Manāpaṃ me, bhante, nibbattatelakaṃ nāliyasākaṃ; ",
  "an5.44:4.4": "taṃ me bhagavā paṭiggaṇhātu anukampaṃ upādāyā”ti. ",
  "an5.44:4.5": "Paṭiggahesi bhagavā anukampaṃ upādāya. ",
  "an5.44:5.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:5.2": "‘manāpadāyī labhate manāpan’ti. ",
  "an5.44:5.3": "Manāpo me, bhante, sālīnaṃ odano vicitakāḷako anekasūpo anekabyañjano; ",
  "an5.44:5.4": "taṃ me bhagavā paṭiggaṇhātu anukampaṃ upādāyā”ti. ",
  "an5.44:5.5": "Paṭiggahesi bhagavā anukampaṃ upādāya. ",
  "an5.44:6.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:6.2": "‘manāpadāyī labhate manāpan’ti. ",
  "an5.44:6.3": "Manāpāni me, bhante, kāsikāni vatthāni; ",
  "an5.44:6.4": "tāni me bhagavā paṭiggaṇhātu anukampaṃ upādāyā”ti. ",
  "an5.44:6.5": "Paṭiggahesi bhagavā anukampaṃ upādāya. ",
  "an5.44:7.1": "“Sammukhā metaṃ, bhante, bhagavato sutaṃ sammukhā paṭiggahitaṃ: ",
  "an5.44:7.2": "‘manāpadāyī labhate manāpan’ti. ",
  "an5.44:7.3": "Manāpo me, bhante, pallaṅko gonakatthato paṭalikatthato kadalimigapavarapaccattharaṇo sauttaracchado ubhatolohitakūpadhāno. ",
  "an5.44:7.4": "Api ca, bhante, mayampetaṃ jānāma: ",
  "an5.44:7.5": "‘netaṃ bhagavato kappatī’ti. ",
  "an5.44:7.6": "Idaṃ me, bhante, candanaphalakaṃ agghati adhikasatasahassaṃ; ",
  "an5.44:7.7": "taṃ me bhagavā paṭiggaṇhātu anukampaṃ upādāyā”ti. ",
  "an5.44:7.8": "Paṭiggahesi bhagavā anukampaṃ upādāya. ",
  "an5.44:7.9": "Atha kho bhagavā uggaṃ gahapatiṃ vesālikaṃ iminā anumodanīyena anumodi: ",
  "an5.44:8.1": "“Manāpadāyī labhate manāpaṃ, ",
  "an5.44:8.2": "Yo ujjubhūtesu dadāti chandasā; ",
  "an5.44:8.3": "Acchādanaṃ sayanamannapānaṃ, ",
  "an5.44:8.4": "Nānāppakārāni ca paccayāni. ",
  "an5.44:9.1": "Cattañca muttañca anuggahītaṃ, ",
  "an5.44:9.2": "Khettūpame arahante viditvā; ",
  "an5.44:9.3": "So duccajaṃ sappuriso cajitvā, ",
  "an5.44:9.4": "Manāpadāyī labhate manāpan”ti. ",
  "an5.44:10.1": "Atha kho bhagavā uggaṃ gahapatiṃ vesālikaṃ iminā anumodanīyena anumoditvā uṭṭhāyāsanā pakkāmi. ",
  "an5.44:11.1": "Atha kho uggo gahapati vesāliko aparena samayena kālamakāsi. ",
  "an5.44:11.2": "Kālaṅkato ca uggo gahapati vesāliko aññataraṃ manomayaṃ kāyaṃ upapajji. ",
  "an5.44:11.3": "Tena kho pana samayena bhagavā sāvatthiyaṃ viharati jetavane anāthapiṇḍikassa ārāme. ",
  "an5.44:11.4": "Atha kho uggo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitaṃ kho uggaṃ devaputtaṃ bhagavā etadavoca: ",
  "an5.44:11.5": "“kacci te, ugga, yathādhippāyo”ti? ",
  "an5.44:11.6": "“Taggha me, bhagavā, yathādhippāyo”ti. ",
  "an5.44:11.7": "Atha kho bhagavā uggaṃ devaputtaṃ gāthāhi ajjhabhāsi: ",
  "an5.44:12.1": "“Manāpadāyī labhate manāpaṃ, ",
  "an5.44:12.2": "Aggassa dātā labhate punaggaṃ; ",
  "an5.44:12.3": "Varassa dātā varalābhi hoti, ",
  "an5.44:12.4": "Seṭṭhaṃ dado seṭṭhamupeti ṭhānaṃ. ",
  "an5.44:13.1": "Yo aggadāyī varadāyī, ",
  "an5.44:13.2": "seṭṭhadāyī ca yo naro; ",
  "an5.44:13.3": "Dīghāyu yasavā hoti, ",
  "an5.44:13.4": "yattha yatthūpapajjatī”ti. ",
  "an5.44:13.5": "Catutthaṃ. "
}