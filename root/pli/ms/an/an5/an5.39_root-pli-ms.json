{
  "an5.39:0.1": "Aṅguttara Nikāya 5 ",
  "an5.39:0.2": "4. Sumanavagga ",
  "an5.39:0.3": "39. Puttasutta ",
  "an5.39:1.1": "“Pañcimāni, bhikkhave, ṭhānāni sampassantā mātāpitaro puttaṃ icchanti kule jāyamānaṃ. ",
  "an5.39:1.2": "Katamāni pañca? ",
  "an5.39:1.3": "Bhato vā no bharissati; ",
  "an5.39:1.4": "kiccaṃ vā no karissati; ",
  "an5.39:1.5": "kulavaṃso ciraṃ ṭhassati; ",
  "an5.39:1.6": "dāyajjaṃ paṭipajjissati; ",
  "an5.39:1.7": "atha vā pana petānaṃ kālaṅkatānaṃ dakkhiṇaṃ anuppadassatīti. ",
  "an5.39:1.8": "Imāni kho, bhikkhave, pañca ṭhānāni sampassantā mātāpitaro puttaṃ icchanti kule jāyamānanti. ",
  "an5.39:2.1": "Pañca ṭhānāni sampassaṃ, ",
  "an5.39:2.2": "puttaṃ icchanti paṇḍitā; ",
  "an5.39:2.3": "Bhato vā no bharissati, ",
  "an5.39:2.4": "kiccaṃ vā no karissati. ",
  "an5.39:3.1": "Kulavaṃso ciraṃ tiṭṭhe, ",
  "an5.39:3.2": "dāyajjaṃ paṭipajjati; ",
  "an5.39:3.3": "Atha vā pana petānaṃ, ",
  "an5.39:3.4": "dakkhiṇaṃ anuppadassati. ",
  "an5.39:4.1": "Ṭhānānetāni sampassaṃ, ",
  "an5.39:4.2": "puttaṃ icchanti paṇḍitā; ",
  "an5.39:4.3": "Tasmā santo sappurisā, ",
  "an5.39:4.4": "kataññū katavedino. ",
  "an5.39:5.1": "Bharanti mātāpitaro, ",
  "an5.39:5.2": "pubbe katamanussaraṃ; ",
  "an5.39:5.3": "Karonti nesaṃ kiccāni, ",
  "an5.39:5.4": "yathā taṃ pubbakārinaṃ. ",
  "an5.39:6.1": "Ovādakārī bhataposī, ",
  "an5.39:6.2": "kulavaṃsaṃ ahāpayaṃ; ",
  "an5.39:6.3": "Saddho sīlena sampanno, ",
  "an5.39:6.4": "putto hoti pasaṃsiyo”ti. ",
  "an5.39:6.5": "Navamaṃ. "
}