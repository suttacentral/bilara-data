{
  "an5.124:0.1": "Aṅguttara Nikāya 5 ",
  "an5.124:0.2": "13. Gilānavagga ",
  "an5.124:0.3": "124. Dutiyaupaṭṭhākasutta ",
  "an5.124:1.1": "“Pañcahi, bhikkhave, dhammehi samannāgato gilānupaṭṭhāko nālaṃ gilānaṃ upaṭṭhātuṃ. ",
  "an5.124:1.2": "Katamehi pañcahi? ",
  "an5.124:1.3": "Nappaṭibalo hoti bhesajjaṃ saṃvidhātuṃ; ",
  "an5.124:1.4": "sappāyāsappāyaṃ na jānāti, asappāyaṃ upanāmeti, sappāyaṃ apanāmeti; ",
  "an5.124:1.5": "āmisantaro gilānaṃ upaṭṭhāti, no mettacitto; ",
  "an5.124:1.6": "jegucchī hoti uccāraṃ vā passāvaṃ vā vantaṃ vā kheḷaṃ vā nīharituṃ; ",
  "an5.124:1.7": "nappaṭibalo hoti gilānaṃ kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. ",
  "an5.124:1.8": "Imehi kho, bhikkhave, pañcahi dhammehi samannāgato gilānupaṭṭhāko nālaṃ gilānaṃ upaṭṭhātuṃ. ",
  "an5.124:2.1": "Pañcahi, bhikkhave, dhammehi samannāgato gilānupaṭṭhāko alaṃ gilānaṃ upaṭṭhātuṃ. ",
  "an5.124:2.2": "Katamehi pañcahi? ",
  "an5.124:2.3": "Paṭibalo hoti bhesajjaṃ saṃvidhātuṃ; ",
  "an5.124:2.4": "sappāyāsappāyaṃ jānāti, asappāyaṃ apanāmeti, sappāyaṃ upanāmeti; ",
  "an5.124:2.5": "mettacitto gilānaṃ upaṭṭhāti, no āmisantaro; ",
  "an5.124:2.6": "ajegucchī hoti uccāraṃ vā passāvaṃ vā vantaṃ vā kheḷaṃ vā nīharituṃ; ",
  "an5.124:2.7": "paṭibalo hoti gilānaṃ kālena kālaṃ dhammiyā kathāya sandassetuṃ samādapetuṃ samuttejetuṃ sampahaṃsetuṃ. ",
  "an5.124:2.8": "Imehi kho, bhikkhave, pañcahi dhammehi samannāgato gilānupaṭṭhāko alaṃ gilānaṃ upaṭṭhātun”ti. ",
  "an5.124:2.9": "Catutthaṃ. "
}