{
  "an5.50:0.1": "Aṅguttara Nikāya 5 ",
  "an5.50:0.2": "5. Muṇḍarājavagga ",
  "an5.50:0.3": "50. Nāradasutta ",
  "an5.50:1.1": "Ekaṃ samayaṃ āyasmā nārado pāṭaliputte viharati kukkuṭārāme. ",
  "an5.50:1.2": "Tena kho pana samayena muṇḍassa rañño bhaddā devī kālaṅkatā hoti piyā manāpā. ",
  "an5.50:1.3": "So bhaddāya deviyā kālaṅkatāya piyāya manāpāya neva nhāyati na vilimpati na bhattaṃ bhuñjati na kammantaṃ payojeti—",
  "an5.50:1.4": "rattindivaṃ bhaddāya deviyā sarīre ajjhomucchito. ",
  "an5.50:1.5": "Atha kho muṇḍo rājā piyakaṃ kosārakkhaṃ āmantesi: ",
  "an5.50:1.6": "“tena hi, samma piyaka, bhaddāya deviyā sarīraṃ āyasāya teladoṇiyā pakkhipitvā aññissā āyasāya doṇiyā paṭikujjatha, yathā mayaṃ bhaddāya deviyā sarīraṃ cirataraṃ passeyyāmā”ti. ",
  "an5.50:1.7": "“Evaṃ, devā”ti kho piyako kosārakkho muṇḍassa rañño paṭissutvā bhaddāya deviyā sarīraṃ āyasāya teladoṇiyā pakkhipitvā aññissā āyasāya doṇiyā paṭikujji. ",
  "an5.50:2.1": "Atha kho piyakassa kosārakkhassa etadahosi: ",
  "an5.50:2.2": "“imassa kho muṇḍassa rañño bhaddā devī kālaṅkatā piyā manāpā. ",
  "an5.50:2.3": "So bhaddāya deviyā kālaṅkatāya piyāya manāpāya neva nhāyati na vilimpati na bhattaṃ bhuñjati na kammantaṃ payojeti—",
  "an5.50:2.4": "rattindivaṃ bhaddāya deviyā sarīre ajjhomucchito. ",
  "an5.50:2.5": "Kaṃ nu kho muṇḍo rājā samaṇaṃ vā brāhmaṇaṃ vā payirupāseyya, yassa dhammaṃ sutvā sokasallaṃ pajaheyyā”ti. ",
  "an5.50:3.1": "Atha kho piyakassa kosārakkhassa etadahosi: ",
  "an5.50:3.2": "“ayaṃ kho āyasmā nārado pāṭaliputte viharati kukkuṭārāme. ",
  "an5.50:3.3": "Taṃ kho panāyasmantaṃ nāradaṃ evaṃ kalyāṇo kittisaddo abbhuggato: ",
  "an5.50:3.4": "‘paṇḍito viyatto medhāvī bahussuto cittakathī kalyāṇapaṭibhāno vuddho ceva arahā ca’. ",
  "an5.50:3.5": "Yannūna muṇḍo rājā āyasmantaṃ nāradaṃ payirupāseyya, appeva nāma muṇḍo rājā āyasmato nāradassa dhammaṃ sutvā sokasallaṃ pajaheyyā”ti. ",
  "an5.50:4.1": "Atha kho piyako kosārakkho yena muṇḍo rājā tenupasaṅkami; upasaṅkamitvā muṇḍaṃ rājānaṃ etadavoca: ",
  "an5.50:4.2": "“ayaṃ kho, deva, āyasmā nārado pāṭaliputte viharati kukkuṭārāme. ",
  "an5.50:4.3": "Taṃ kho panāyasmantaṃ nāradaṃ evaṃ kalyāṇo kittisaddo abbhuggato: ",
  "an5.50:4.4": "‘paṇḍito viyatto medhāvī bahussuto cittakathī kalyāṇapaṭibhāno vuddho ceva arahā ca’. ",
  "an5.50:4.5": "Yadi pana devo āyasmantaṃ nāradaṃ payirupāseyya, appeva nāma devo āyasmato nāradassa dhammaṃ sutvā sokasallaṃ pajaheyyā”ti. ",
  "an5.50:4.6": "“Tena hi, samma piyaka, āyasmantaṃ nāradaṃ paṭivedehi. ",
  "an5.50:4.7": "Kathañhi nāma mādiso samaṇaṃ vā brāhmaṇaṃ vā vijite vasantaṃ pubbe appaṭisaṃvidito upasaṅkamitabbaṃ maññeyyā”ti. ",
  "an5.50:4.8": "“Evaṃ, devā”ti kho piyako kosārakkho muṇḍassa rañño paṭissutvā yenāyasmā nārado tenupasaṅkami; upasaṅkamitvā āyasmantaṃ nāradaṃ abhivādetvā ekamantaṃ nisīdi. Ekamantaṃ nisinno kho piyako kosārakkho āyasmantaṃ nāradaṃ etadavoca: ",
  "an5.50:5.1": "“Imassa, bhante, muṇḍassa rañño bhaddā devī kālaṅkatā piyā manāpā. ",
  "an5.50:5.2": "So bhaddāya deviyā kālaṅkatāya piyāya manāpāya neva nhāyati na vilimpati na bhattaṃ bhuñjati na kammantaṃ payojeti—",
  "an5.50:5.3": "rattindivaṃ bhaddāya deviyā sarīre ajjhomucchito. ",
  "an5.50:5.4": "Sādhu, bhante, āyasmā nārado muṇḍassa rañño tathā dhammaṃ desetu yathā muṇḍo rājā āyasmato nāradassa dhammaṃ sutvā sokasallaṃ pajaheyyā”ti. ",
  "an5.50:5.5": "“Yassadāni, piyaka, muṇḍo rājā kālaṃ maññatī”ti. ",
  "an5.50:6.1": "Atha kho piyako kosārakkho uṭṭhāyāsanā āyasmantaṃ nāradaṃ abhivādetvā padakkhiṇaṃ katvā yena muṇḍo rājā tenupasaṅkami; upasaṅkamitvā muṇḍaṃ rājānaṃ etadavoca: ",
  "an5.50:6.2": "“katāvakāso kho, deva, āyasmatā nāradena. ",
  "an5.50:6.3": "Yassadāni devo kālaṃ maññatī”ti. ",
  "an5.50:6.4": "“Tena hi, samma piyaka, bhadrāni bhadrāni yānāni yojāpehī”ti. ",
  "an5.50:6.5": "“Evaṃ, devā”ti kho piyako kosārakkho muṇḍassa rañño paṭissutvā bhadrāni bhadrāni yānāni yojāpetvā muṇḍaṃ rājānaṃ etadavoca: ",
  "an5.50:6.6": "“yuttāni kho te, deva, bhadrāni bhadrāni yānāni. ",
  "an5.50:6.7": "Yassadāni devo kālaṃ maññatī”ti. ",
  "an5.50:7.1": "Atha kho muṇḍo rājā bhadraṃ yānaṃ abhiruhitvā bhadrehi bhadrehi yānehi yena kukkuṭārāmo tena pāyāsi mahaccā rājānubhāvena āyasmantaṃ nāradaṃ dassanāya. ",
  "an5.50:7.2": "Yāvatikā yānassa bhūmi yānena gantvā, yānā paccorohitvā pattikova ārāmaṃ pāvisi. ",
  "an5.50:7.3": "Atha kho muṇḍo rājā yena āyasmā nārado tenupasaṅkami; upasaṅkamitvā āyasmantaṃ nāradaṃ abhivādetvā ekamantaṃ nisīdi. Ekamantaṃ nisinnaṃ kho muṇḍaṃ rājānaṃ āyasmā nārado etadavoca: ",
  "an5.50:8.1": "“Pañcimāni, mahārāja, alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasmiṃ. ",
  "an5.50:8.2": "Katamāni pañca? ",
  "an5.50:8.3": "‘Jarādhammaṃ mā jīrī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ. ",
  "an5.50:8.4": "‘Byādhidhammaṃ mā byādhīyī’ti …pe… ‘maraṇadhammaṃ mā mīyī’ti … ‘khayadhammaṃ mā khīyī’ti … ‘nassanadhammaṃ mā nassī’ti alabbhanīyaṃ ṭhānaṃ samaṇena vā brāhmaṇena vā devena vā mārena vā brahmunā vā kenaci vā lokasmiṃ. ",
  "an5.50:9.1": "Assutavato, mahārāja, puthujjanassa jarādhammaṃ jīrati. ",
  "an5.50:9.2": "So jarādhamme jiṇṇe na iti paṭisañcikkhati: ",
  "an5.50:9.3": "‘na kho mayhevekassa jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. ",
  "an5.50:9.4": "Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. ",
  "an5.50:9.5": "So jarādhamme jiṇṇe socati kilamati paridevati, urattāḷiṃ kandati, sammohaṃ āpajjati. ",
  "an5.50:9.6": "Ayaṃ vuccati, mahārāja: ",
  "an5.50:9.7": "‘assutavā puthujjano viddho savisena sokasallena attānaṃyeva paritāpeti’. ",
  "an5.50:10.1": "Puna caparaṃ, mahārāja, assutavato puthujjanassa byādhidhammaṃ byādhīyati …pe… maraṇadhammaṃ mīyati … khayadhammaṃ khīyati … nassanadhammaṃ nassati. ",
  "an5.50:10.2": "So nassanadhamme naṭṭhe na iti paṭisañcikkhati: ",
  "an5.50:10.3": "‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. ",
  "an5.50:10.4": "Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. ",
  "an5.50:10.5": "So nassanadhamme naṭṭhe socati kilamati paridevati, urattāḷiṃ kandati, sammohaṃ āpajjati. ",
  "an5.50:10.6": "Ayaṃ vuccati, mahārāja: ",
  "an5.50:10.7": "‘assutavā puthujjano viddho savisena sokasallena attānaṃyeva paritāpeti’. ",
  "an5.50:11.1": "Sutavato ca kho, mahārāja, ariyasāvakassa jarādhammaṃ jīrati. ",
  "an5.50:11.2": "So jarādhamme jiṇṇe iti paṭisañcikkhati: ",
  "an5.50:11.3": "‘na kho mayhevekassa jarādhammaṃ jīrati, atha kho yāvatā sattānaṃ āgati gati cuti upapatti sabbesaṃ sattānaṃ jarādhammaṃ jīrati. ",
  "an5.50:11.4": "Ahañceva kho pana jarādhamme jiṇṇe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. ",
  "an5.50:11.5": "So jarādhamme jiṇṇe na socati na kilamati na paridevati, na urattāḷiṃ kandati, na sammohaṃ āpajjati. ",
  "an5.50:11.6": "Ayaṃ vuccati, mahārāja: ",
  "an5.50:11.7": "‘sutavā ariyasāvako abbuhi savisaṃ sokasallaṃ, yena viddho assutavā puthujjano attānaṃyeva paritāpeti. ",
  "an5.50:11.8": "Asoko visallo ariyasāvako attānaṃyeva parinibbāpeti’. ",
  "an5.50:12.1": "Puna caparaṃ, mahārāja, sutavato ariyasāvakassa byādhidhammaṃ byādhīyati …pe… maraṇadhammaṃ mīyati … khayadhammaṃ khīyati … nassanadhammaṃ nassati. ",
  "an5.50:12.2": "So nassanadhamme naṭṭhe iti paṭisañcikkhati: ",
  "an5.50:12.3": "‘na kho mayhevekassa nassanadhammaṃ nassati, atha kho yāvatā sattānaṃ āgati gati cuti upapatti sabbesaṃ sattānaṃ nassanadhammaṃ nassati. ",
  "an5.50:12.4": "Ahañceva kho pana nassanadhamme naṭṭhe soceyyaṃ kilameyyaṃ parideveyyaṃ, urattāḷiṃ kandeyyaṃ, sammohaṃ āpajjeyyaṃ, bhattampi me nacchādeyya, kāyepi dubbaṇṇiyaṃ okkameyya, kammantāpi nappavatteyyuṃ, amittāpi attamanā assu, mittāpi dummanā assū’ti. ",
  "an5.50:12.5": "So nassanadhamme naṭṭhe na socati na kilamati na paridevati, na urattāḷiṃ kandati, na sammohaṃ āpajjati. ",
  "an5.50:12.6": "Ayaṃ vuccati, mahārāja: ",
  "an5.50:12.7": "‘sutavā ariyasāvako abbuhi savisaṃ sokasallaṃ, yena viddho assutavā puthujjano attānaṃyeva paritāpeti. ",
  "an5.50:12.8": "Asoko visallo ariyasāvako attānaṃyeva parinibbāpeti’. ",
  "an5.50:13.1": "Imāni kho, mahārāja, pañca alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasminti. ",
  "an5.50:14.1": "Na socanāya paridevanāya, ",
  "an5.50:14.2": "Atthodha labbhā api appakopi; ",
  "an5.50:14.3": "Socantamenaṃ dukhitaṃ viditvā, ",
  "an5.50:14.4": "Paccatthikā attamanā bhavanti. ",
  "an5.50:15.1": "Yato ca kho paṇḍito āpadāsu, ",
  "an5.50:15.2": "Na vedhatī atthavinicchayaññū; ",
  "an5.50:15.3": "Paccatthikāssa dukhitā bhavanti, ",
  "an5.50:15.4": "Disvā mukhaṃ avikāraṃ purāṇaṃ. ",
  "an5.50:16.1": "Jappena mantena subhāsitena, ",
  "an5.50:16.2": "Anuppadānena paveṇiyā vā; ",
  "an5.50:16.3": "Yathā yathā yattha labhetha atthaṃ, ",
  "an5.50:16.4": "Tathā tathā tattha parakkameyya. ",
  "an5.50:17.1": "Sace pajāneyya alabbhaneyyo, ",
  "an5.50:17.2": "Mayāva aññena vā esa attho; ",
  "an5.50:17.3": "Asocamāno adhivāsayeyya, ",
  "an5.50:17.4": "Kammaṃ daḷhaṃ kinti karomi dānī”ti. ",
  "an5.50:18.1": "Evaṃ vutte, muṇḍo rājā āyasmantaṃ nāradaṃ etadavoca: ",
  "an5.50:18.2": "“ko nāmo ayaṃ, bhante, dhammapariyāyo”ti? ",
  "an5.50:18.3": "“Sokasallaharaṇo nāma ayaṃ, mahārāja, dhammapariyāyo”ti. ",
  "an5.50:18.4": "“Taggha, bhante, sokasallaharaṇo. ",
  "an5.50:18.5": "Imañhi me, bhante, dhammapariyāyaṃ sutvā sokasallaṃ pahīnan”ti. ",
  "an5.50:19.1": "Atha kho muṇḍo rājā piyakaṃ kosārakkhaṃ āmantesi: ",
  "an5.50:19.2": "“tena hi, samma piyaka, bhaddāya deviyā sarīraṃ jhāpetha; thūpañcassā karotha. ",
  "an5.50:19.3": "Ajjatagge dāni mayaṃ nhāyissāma ceva vilimpissāma bhattañca bhuñjissāma kammante ca payojessāmā”ti. ",
  "an5.50:19.4": "Dasamaṃ. ",
  "an5.50:19.5": "Muṇḍarājavaggo pañcamo. ",
  "an5.50:20.1": "Ādiyo sappuriso iṭṭhā, ",
  "an5.50:20.2": "manāpadāyībhisandaṃ; ",
  "an5.50:20.3": "Sampadā ca dhanaṃ ṭhānaṃ, ",
  "an5.50:20.4": "kosalo nāradena cāti. ",
  "an5.50:20.5": "Paṭhamo paṇṇāsako samatto. "
}