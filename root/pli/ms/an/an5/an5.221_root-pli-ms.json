{
  "an5.221:0.1": "Aṅguttara Nikāya 5 ",
  "an5.221:0.2": "23. Dīghacārikavagga ",
  "an5.221:0.3": "221. Paṭhamadīghacārikasutta ",
  "an5.221:1.1": "“Pañcime, bhikkhave, ādīnavā dīghacārikaṃ anavatthacārikaṃ anuyuttassa viharato. ",
  "an5.221:1.2": "Katame pañca? ",
  "an5.221:1.3": "Assutaṃ na suṇāti, sutaṃ na pariyodāpeti, sutenekaccena avisārado hoti, gāḷhaṃ rogātaṅkaṃ phusati, na ca mittavā hoti. ",
  "an5.221:1.4": "Ime kho, bhikkhave, pañca ādīnavā dīghacārikaṃ anavatthacārikaṃ anuyuttassa viharato. ",
  "an5.221:2.1": "Pañcime, bhikkhave, ānisaṃsā samavatthacāre. ",
  "an5.221:2.2": "Katame pañca? ",
  "an5.221:2.3": "Assutaṃ suṇāti, sutaṃ pariyodāpeti, sutenekaccena visārado hoti, na gāḷhaṃ rogātaṅkaṃ phusati, mittavā ca hoti. ",
  "an5.221:2.4": "Ime kho, bhikkhave, pañca ānisaṃsā samavatthacāre”ti. ",
  "an5.221:2.5": "Paṭhamaṃ. "
}