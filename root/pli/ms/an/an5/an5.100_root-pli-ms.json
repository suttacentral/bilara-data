{
  "an5.100:0.1": "Aṅguttara Nikāya 5 ",
  "an5.100:0.2": "10. Kakudhavagga ",
  "an5.100:0.3": "100. Kakudhatherasutta ",
  "an5.100:1.1": "Evaṃ me sutaṃ—",
  "an5.100:1.2": "ekaṃ samayaṃ bhagavā kosambiyaṃ viharati ghositārāme. ",
  "an5.100:1.3": "Tena kho pana samayena kakudho nāma koliyaputto āyasmato mahāmoggallānassa upaṭṭhāko adhunākālaṅkato aññataraṃ manomayaṃ kāyaṃ upapanno. ",
  "an5.100:1.4": "Tassa evarūpo attabhāvapaṭilābho hoti—seyyathāpi nāma dve vā tīṇi vā māgadhakāni gāmakkhettāni. ",
  "an5.100:1.5": "So tena attabhāvapaṭilābhena neva attānaṃ no paraṃ byābādheti. ",
  "an5.100:2.1": "Atha kho kakudho devaputto yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ abhivādetvā ekamantaṃ aṭṭhāsi. Ekamantaṃ ṭhito kho kakudho devaputto āyasmantaṃ mahāmoggallānaṃ etadavoca: ",
  "an5.100:2.2": "“devadattassa, bhante, evarūpaṃ icchāgataṃ uppajji: ",
  "an5.100:2.3": "‘ahaṃ bhikkhusaṅghaṃ pariharissāmī’ti. ",
  "an5.100:2.4": "Sahacittuppādā ca, bhante, devadatto tassā iddhiyā parihīno”ti. ",
  "an5.100:2.5": "Idamavoca kakudho devaputto. ",
  "an5.100:2.6": "Idaṃ vatvā āyasmantaṃ mahāmoggallānaṃ abhivādetvā padakkhiṇaṃ katvā tatthevantaradhāyi. ",
  "an5.100:3.1": "Atha kho āyasmā mahāmoggallāno yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā mahāmoggallāno bhagavantaṃ etadavoca: ",
  "an5.100:4.1": "“Kakudho nāma, bhante, koliyaputto mamaṃ upaṭṭhāko adhunākālaṅkato aññataraṃ manomayaṃ kāyaṃ upapanno hoti. ",
  "an5.100:4.2": "Tassa evarūpo attabhāvapaṭilābho—seyyathāpi nāma dve vā tīṇi vā māgadhakāni gāmakkhettāni. ",
  "an5.100:4.3": "So tena attabhāvapaṭilābhena neva attānaṃ no paraṃ byābādheti. ",
  "an5.100:4.4": "Atha kho, bhante, kakudho devaputto yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhante, kakudho devaputto maṃ etadavoca: ",
  "an5.100:4.5": "‘devadattassa, bhante, evarūpaṃ icchāgataṃ uppajji—",
  "an5.100:4.6": "ahaṃ bhikkhusaṅghaṃ pariharissāmīti. ",
  "an5.100:4.7": "Sahacittuppādā ca, bhante, devadatto tassā iddhiyā parihīno’ti. ",
  "an5.100:4.8": "Idamavoca, bhante, kakudho devaputto. ",
  "an5.100:4.9": "Idaṃ vatvā maṃ abhivādetvā padakkhiṇaṃ katvā tatthevantaradhāyī”ti. ",
  "an5.100:5.1": "“Kiṃ pana te, moggallāna, kakudho devaputto cetasā ceto paricca vidito: ",
  "an5.100:5.2": "‘yaṃ kiñci kakudho devaputto bhāsati sabbaṃ taṃ tatheva hoti, no aññathā’”ti? ",
  "an5.100:5.3": "“Cetasā ceto paricca vidito me, bhante, kakudho devaputto: ",
  "an5.100:5.4": "‘yaṃ kiñci kakudho devaputto bhāsati sabbaṃ taṃ tatheva hoti, no aññathā’”ti. ",
  "an5.100:5.5": "“Rakkhassetaṃ, moggallāna, vācaṃ. ",
  "an5.100:5.6": "Rakkhassetaṃ, moggallāna, vācaṃ. ",
  "an5.100:5.7": "Idāni so moghapuriso attanāva attānaṃ pātukarissati. ",
  "an5.100:6.1": "Pañcime, moggallāna, satthāro santo saṃvijjamānā lokasmiṃ. ",
  "an5.100:6.2": "Katame pañca? ",
  "an5.100:6.3": "Idha, moggallāna, ekacco satthā aparisuddhasīlo samāno ‘parisuddhasīlomhī’ti paṭijānāti ‘parisuddhaṃ me sīlaṃ pariyodātaṃ asaṃkiliṭṭhan’ti. ",
  "an5.100:6.4": "Tamenaṃ sāvakā evaṃ jānanti: ",
  "an5.100:6.5": "‘ayaṃ kho bhavaṃ satthā aparisuddhasīlo samāno parisuddhasīlomhī’ti paṭijānāti ‘parisuddhaṃ me sīlaṃ pariyodātaṃ asaṃkiliṭṭhan’ti. ",
  "an5.100:6.6": "Mayañceva kho pana gihīnaṃ āroceyyāma, nāssassa manāpaṃ. ",
  "an5.100:6.7": "Yaṃ kho panassa amanāpaṃ, kathaṃ naṃ mayaṃ tena samudācareyyāma: ",
  "an5.100:6.8": "‘sammannati kho pana cīvarapiṇḍapātasenāsanagilānappaccayabhesajjaparikkhārena; ",
  "an5.100:6.9": "yaṃ tumo karissati tumova tena paññāyissatī’ti. ",
  "an5.100:6.10": "Evarūpaṃ kho, moggallāna, satthāraṃ sāvakā sīlato rakkhanti; ",
  "an5.100:6.11": "evarūpo ca pana satthā sāvakehi sīlato rakkhaṃ paccāsīsati. (1) ",
  "an5.100:7.1": "Puna caparaṃ, moggallāna, idhekacco satthā aparisuddhājīvo samāno ‘parisuddhājīvomhī’ti paṭijānāti ‘parisuddho me ājīvo pariyodāto asaṅkiliṭṭho’ti. ",
  "an5.100:7.2": "Tamenaṃ sāvakā evaṃ jānanti: ",
  "an5.100:7.3": "‘ayaṃ kho bhavaṃ satthā aparisuddhājīvo samāno parisuddhājīvomhī’ti paṭijānāti ‘parisuddho me ājīvo pariyodāto asaṅkiliṭṭho’ti. ",
  "an5.100:7.4": "Mayañceva kho pana gihīnaṃ āroceyyāma, nāssassa manāpaṃ. ",
  "an5.100:7.5": "Yaṃ kho panassa amanāpaṃ, kathaṃ naṃ mayaṃ tena samudācareyyāma: ",
  "an5.100:7.6": "‘sammannati kho pana cīvarapiṇḍapātasenāsanagilānappaccayabhesajjaparikkhārena; ",
  "an5.100:7.7": "yaṃ tumo karissati tumova tena paññāyissatī’ti. ",
  "an5.100:7.8": "Evarūpaṃ kho, moggallāna, satthāraṃ sāvakā ājīvato rakkhanti; ",
  "an5.100:7.9": "evarūpo ca pana satthā sāvakehi ājīvato rakkhaṃ paccāsīsati. (2) ",
  "an5.100:8.1": "Puna caparaṃ, moggallāna, idhekacco satthā aparisuddhadhammadesano samāno ‘parisuddhadhammadesanomhī’ti paṭijānāti ‘parisuddhā me dhammadesanā pariyodātā asaṅkiliṭṭhā’ti. ",
  "an5.100:8.2": "Tamenaṃ sāvakā evaṃ jānanti: ",
  "an5.100:8.3": "‘ayaṃ kho bhavaṃ satthā aparisuddhadhammadesano samāno parisuddhadhammadesanomhī’ti paṭijānāti ‘parisuddhā me dhammadesanā pariyodātā asaṅkiliṭṭhā’ti. ",
  "an5.100:8.4": "Mayañceva kho pana gihīnaṃ āroceyyāma, nāssassa manāpaṃ. ",
  "an5.100:8.5": "Yaṃ kho panassa amanāpaṃ, kathaṃ naṃ mayaṃ tena samudācareyyāma: ",
  "an5.100:8.6": "‘sammannati kho pana cīvarapiṇḍapātasenāsanagilānappaccayabhesajjaparikkhārena; ",
  "an5.100:8.7": "yaṃ tumo karissati tumova tena paññāyissatī’ti. ",
  "an5.100:8.8": "Evarūpaṃ kho, moggallāna, satthāraṃ sāvakā dhammadesanato rakkhanti; ",
  "an5.100:8.9": "evarūpo ca pana satthā sāvakehi dhammadesanato rakkhaṃ paccāsīsati. (3) ",
  "an5.100:9.1": "Puna caparaṃ, moggallāna, idhekacco satthā aparisuddhaveyyākaraṇo samāno ‘parisuddhaveyyākaraṇomhī’ti paṭijānāti ‘parisuddhaṃ me veyyākaraṇaṃ pariyodātaṃ asaṅkiliṭṭhan’ti. ",
  "an5.100:9.2": "Tamenaṃ sāvakā evaṃ jānanti: ",
  "an5.100:9.3": "‘ayaṃ kho bhavaṃ satthā aparisuddhaveyyākaraṇo samāno parisuddhaveyyākaraṇomhī’ti paṭijānāti ‘parisuddhaṃ me veyyākaraṇaṃ pariyodātaṃ asaṅkiliṭṭhan’ti. ",
  "an5.100:9.4": "Mayañceva kho pana gihīnaṃ āroceyyāma, nāssassa manāpaṃ. ",
  "an5.100:9.5": "Yaṃ kho panassa amanāpaṃ, kathaṃ naṃ mayaṃ tena samudācareyyāma: ",
  "an5.100:9.6": "‘sammannati kho pana cīvarapiṇḍapātasenāsanagilānappaccayabhesajjaparikkhārena; ",
  "an5.100:9.7": "yaṃ tumo karissati tumova tena paññāyissatī’ti. ",
  "an5.100:9.8": "Evarūpaṃ kho, moggallāna, satthāraṃ sāvakā veyyākaraṇato rakkhanti; ",
  "an5.100:9.9": "evarūpo ca pana satthā sāvakehi veyyākaraṇato rakkhaṃ paccāsīsati. (4) ",
  "an5.100:10.1": "Puna caparaṃ, moggallāna, idhekacco satthā aparisuddhañāṇadassano samāno ‘parisuddhañāṇadassanomhī’ti paṭijānāti ‘parisuddhaṃ me ñāṇadassanaṃ pariyodātaṃ asaṅkiliṭṭhan’ti. ",
  "an5.100:10.2": "Tamenaṃ sāvakā evaṃ jānanti: ",
  "an5.100:10.3": "‘ayaṃ kho bhavaṃ satthā aparisuddhañāṇadassano samāno parisuddhañāṇadassanomhī’ti paṭijānāti ‘parisuddhaṃ me ñāṇadassanaṃ pariyodātaṃ asaṅkiliṭṭhan’ti. ",
  "an5.100:10.4": "Mayañceva kho pana gihīnaṃ āroceyyāma, nāssassa manāpaṃ. ",
  "an5.100:10.5": "Yaṃ kho panassa amanāpaṃ, kathaṃ naṃ mayaṃ tena samudācareyyāma: ",
  "an5.100:10.6": "‘sammannati kho pana cīvarapiṇḍapātasenāsanagilānappaccayabhesajjaparikkhārena; ",
  "an5.100:10.7": "yaṃ tumo karissati tumova tena paññāyissatī’ti. ",
  "an5.100:10.8": "Evarūpaṃ kho, moggallāna, satthāraṃ sāvakā ñāṇadassanato rakkhanti; ",
  "an5.100:10.9": "evarūpo ca pana satthā sāvakehi ñāṇadassanato rakkhaṃ paccāsīsati. ",
  "an5.100:10.10": "Ime kho, moggallāna, pañca satthāro santo saṃvijjamānā lokasmiṃ. (5) ",
  "an5.100:11.1": "Ahaṃ kho pana, moggallāna, parisuddhasīlo samāno ‘parisuddhasīlomhī’ti paṭijānāmi ‘parisuddhaṃ me sīlaṃ pariyodātaṃ asaṅkiliṭṭhan’ti. ",
  "an5.100:11.2": "Na ca maṃ sāvakā sīlato rakkhanti, na cāhaṃ sāvakehi sīlato rakkhaṃ paccāsīsāmi. ",
  "an5.100:11.3": "Parisuddhājīvo samāno ‘parisuddhājīvomhī’ti paṭijānāmi ‘parisuddho me ājīvo pariyodāto asaṅkiliṭṭho’ti. ",
  "an5.100:11.4": "Na ca maṃ sāvakā ājīvato rakkhanti, na cāhaṃ sāvakehi ājīvato rakkhaṃ paccāsīsāmi. ",
  "an5.100:11.5": "Parisuddhadhammadesano samāno ‘parisuddhadhammadesanomhī’ti paṭijānāmi ‘parisuddhā me dhammadesanā pariyodātā asaṅkiliṭṭhā’ti. ",
  "an5.100:11.6": "Na ca maṃ sāvakā dhammadesanato rakkhanti, na cāhaṃ sāvakehi dhammadesanato rakkhaṃ paccāsīsāmi. ",
  "an5.100:11.7": "Parisuddhaveyyākaraṇo samāno ‘parisuddhaveyyākaraṇomhī’ti paṭijānāmi ‘parisuddhaṃ me veyyākaraṇaṃ pariyodātaṃ asaṅkiliṭṭhan’ti. ",
  "an5.100:11.8": "Na ca maṃ sāvakā veyyākaraṇato rakkhanti, na cāhaṃ sāvakehi veyyākaraṇato rakkhaṃ paccāsīsāmi. ",
  "an5.100:11.9": "Parisuddhañāṇadassano samāno ‘parisuddhañāṇadassanomhī’ti paṭijānāmi ‘parisuddhaṃ me ñāṇadassanaṃ pariyodātaṃ asaṅkiliṭṭhan’ti. ",
  "an5.100:11.10": "Na ca maṃ sāvakā ñāṇadassanato rakkhanti, na cāhaṃ sāvakehi ñāṇadassanato rakkhaṃ paccāsīsāmī”ti. ",
  "an5.100:11.11": "Dasamaṃ. ",
  "an5.100:11.12": "Kakudhavaggo pañcamo. ",
  "an5.100:12.1": "Dve sampadā byākaraṇaṃ, ",
  "an5.100:12.2": "phāsu akuppapañcamaṃ; ",
  "an5.100:12.3": "Sutaṃ kathā āraññako, ",
  "an5.100:12.4": "sīho ca kakudho dasāti. ",
  "an5.100:12.5": "Dutiyo paṇṇāsako samatto. "
}