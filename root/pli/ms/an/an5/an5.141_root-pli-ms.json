{
  "an5.141:0.1": "Aṅguttara Nikāya 5 ",
  "an5.141:0.2": "15. Tikaṇḍakīvagga ",
  "an5.141:0.3": "141. Avajānātisutta ",
  "an5.141:1.1": "“Pañcime, bhikkhave, puggalā santo saṃvijjamānā lokasmiṃ. ",
  "an5.141:1.2": "Katame pañca? ",
  "an5.141:1.3": "Datvā avajānāti, saṃvāsena avajānāti, ādheyyamukho hoti, lolo hoti, mando momūho hoti. ",
  "an5.141:2.1": "Kathañca, bhikkhave, puggalo datvā avajānāti? ",
  "an5.141:2.2": "Idha, bhikkhave, puggalo puggalassa deti cīvarapiṇḍapātasenāsanagilānappaccayabhesajjaparikkhāraṃ. ",
  "an5.141:2.3": "Tassa evaṃ hoti: ",
  "an5.141:2.4": "‘ahaṃ demi; ",
  "an5.141:2.5": "ayaṃ paṭiggaṇhātī’ti. ",
  "an5.141:2.6": "Tamenaṃ datvā avajānāti. ",
  "an5.141:2.7": "Evaṃ kho, bhikkhave, puggalo datvā avajānāti. ",
  "an5.141:3.1": "Kathañca, bhikkhave, puggalo saṃvāsena avajānāti? ",
  "an5.141:3.2": "Idha, bhikkhave, puggalo puggalena saddhiṃ saṃvasati dve vā tīṇi vā vassāni. ",
  "an5.141:3.3": "Tamenaṃ saṃvāsena avajānāti. ",
  "an5.141:3.4": "Evaṃ kho, bhikkhave, puggalo saṃvāsena avajānāti. ",
  "an5.141:4.1": "Kathañca, bhikkhave, puggalo ādheyyamukho hoti? ",
  "an5.141:4.2": "Idha, bhikkhave, ekacco puggalo parassa vaṇṇe vā avaṇṇe vā bhāsiyamāne taṃ khippaññeva adhimuccitā hoti. ",
  "an5.141:4.3": "Evaṃ kho, bhikkhave, puggalo ādheyyamukho hoti. ",
  "an5.141:5.1": "Kathañca, bhikkhave, puggalo lolo hoti? ",
  "an5.141:5.2": "Idha, bhikkhave, ekacco puggalo ittarasaddho hoti ittarabhattī ittarapemo ittarappasādo. ",
  "an5.141:5.3": "Evaṃ kho, bhikkhave, puggalo lolo hoti. ",
  "an5.141:6.1": "Kathañca, bhikkhave, puggalo mando momūho hoti? ",
  "an5.141:6.2": "Idha, bhikkhave, ekacco puggalo kusalākusale dhamme na jānāti, sāvajjānavajje dhamme na jānāti, hīnappaṇīte dhamme na jānāti, kaṇhasukkasappaṭibhāge dhamme na jānāti. ",
  "an5.141:6.3": "Evaṃ kho, bhikkhave, puggalo mando momūho hoti. ",
  "an5.141:6.4": "Ime kho, bhikkhave, pañca puggalā santo saṃvijjamānā lokasmin”ti. ",
  "an5.141:6.5": "Paṭhamaṃ. "
}