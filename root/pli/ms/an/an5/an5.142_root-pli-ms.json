{
  "an5.142:0.1": "Aṅguttara Nikāya 5 ",
  "an5.142:0.2": "15. Tikaṇḍakīvagga ",
  "an5.142:0.3": "142. Ārabhatisutta ",
  "an5.142:1.1": "“Pañcime, bhikkhave, puggalā santo saṃvijjamānā lokasmiṃ. ",
  "an5.142:1.2": "Katame pañca? ",
  "an5.142:1.3": "Idha, bhikkhave, ekacco puggalo ārabhati ca vippaṭisārī ca hoti; ",
  "an5.142:1.4": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. (1) ",
  "an5.142:2.1": "Idha pana, bhikkhave, ekacco puggalo ārabhati, na vippaṭisārī hoti; ",
  "an5.142:2.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. (2) ",
  "an5.142:3.1": "Idha pana, bhikkhave, ekacco puggalo na ārabhati, vippaṭisārī hoti; ",
  "an5.142:3.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. (3) ",
  "an5.142:4.1": "Idha pana, bhikkhave, ekacco puggalo na ārabhati na vippaṭisārī hoti; ",
  "an5.142:4.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti. (4) ",
  "an5.142:5.1": "Idha pana, bhikkhave, ekacco puggalo na ārabhati na vippaṭisārī hoti; ",
  "an5.142:5.2": "tañca cetovimuttiṃ paññāvimuttiṃ yathābhūtaṃ pajānāti yatthassa te uppannā pāpakā akusalā dhammā aparisesā nirujjhanti. (5) ",
  "an5.142:6.1": "Tatra, bhikkhave, yvāyaṃ puggalo ārabhati ca vippaṭisārī ca hoti, ",
  "an5.142:6.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, ",
  "an5.142:6.3": "so evamassa vacanīyo: ",
  "an5.142:6.4": "‘āyasmato kho ārambhajā āsavā saṃvijjanti, vippaṭisārajā āsavā pavaḍḍhanti, sādhu vatāyasmā ārambhaje āsave pahāya vippaṭisāraje āsave paṭivinodetvā cittaṃ paññañca bhāvetu; ",
  "an5.142:6.5": "evamāyasmā amunā pañcamena puggalena samasamo bhavissatī’ti. (1) ",
  "an5.142:7.1": "Tatra, bhikkhave, yvāyaṃ puggalo ārabhati na vippaṭisārī hoti, ",
  "an5.142:7.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, ",
  "an5.142:7.3": "so evamassa vacanīyo: ",
  "an5.142:7.4": "‘āyasmato kho ārambhajā āsavā saṃvijjanti, vippaṭisārajā āsavā na pavaḍḍhanti, sādhu vatāyasmā ārambhaje āsave pahāya cittaṃ paññañca bhāvetu; ",
  "an5.142:7.5": "evamāyasmā amunā pañcamena puggalena samasamo bhavissatī’ti. (2) ",
  "an5.142:8.1": "Tatra, bhikkhave, yvāyaṃ puggalo na ārabhati vippaṭisārī hoti, ",
  "an5.142:8.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, ",
  "an5.142:8.3": "so evamassa vacanīyo: ",
  "an5.142:8.4": "‘āyasmato kho ārambhajā āsavā na saṃvijjanti, vippaṭisārajā āsavā pavaḍḍhanti, sādhu vatāyasmā vippaṭisāraje āsave paṭivinodetvā cittaṃ paññañca bhāvetu; ",
  "an5.142:8.5": "evamāyasmā amunā pañcamena puggalena samasamo bhavissatī’ti. (3) ",
  "an5.142:9.1": "Tatra, bhikkhave, yvāyaṃ puggalo na ārabhati na vippaṭisārī hoti, ",
  "an5.142:9.2": "tañca cetovimuttiṃ paññāvimuttiṃ yathābhūtaṃ nappajānāti yatthassa te uppannā pāpakā akusalā dhammā aparisesā nirujjhanti, ",
  "an5.142:9.3": "so evamassa vacanīyo: ",
  "an5.142:9.4": "‘āyasmato kho ārambhajā āsavā na saṃvijjanti, vippaṭisārajā āsavā na pavaḍḍhanti, sādhu vatāyasmā cittaṃ paññañca bhāvetu; ",
  "an5.142:9.5": "evamāyasmā amunā pañcamena puggalena samasamo bhavissatī’ti. (4) ",
  "an5.142:10.1": "Iti kho, bhikkhave, ime cattāro puggalā amunā pañcamena puggalena evaṃ ovadiyamānā evaṃ anusāsiyamānā anupubbena āsavānaṃ khayaṃ pāpuṇantī”ti. ",
  "an5.142:10.2": "Dutiyaṃ. "
}