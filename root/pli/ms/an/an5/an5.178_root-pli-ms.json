{
  "an5.178:0.1": "Aṅguttara Nikāya 5 ",
  "an5.178:0.2": "18. Upāsakavagga ",
  "an5.178:0.3": "178. Rājāsutta ",
  "an5.178:1.1": "“Taṃ kiṃ maññatha, bhikkhave, ",
  "an5.178:1.2": "api nu tumhehi diṭṭhaṃ vā sutaṃ vā: ",
  "an5.178:1.3": "‘ayaṃ puriso pāṇātipātaṃ pahāya pāṇātipātā paṭiviratoti. ",
  "an5.178:1.4": "Tamenaṃ rājāno gahetvā pāṇātipātā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? ",
  "an5.178:1.5": "“No hetaṃ, bhante”. ",
  "an5.178:1.6": "“Sādhu, bhikkhave. ",
  "an5.178:1.7": "Mayāpi kho etaṃ, bhikkhave, neva diṭṭhaṃ na sutaṃ: ",
  "an5.178:1.8": "‘ayaṃ puriso pāṇātipātaṃ pahāya pāṇātipātā paṭiviratoti. ",
  "an5.178:1.9": "Tamenaṃ rājāno gahetvā pāṇātipātā veramaṇihetu hananti vā bandhanti vā pabbājenti vā yathāpaccayaṃ vā karontī’ti. ",
  "an5.178:1.10": "Api ca khvassa tatheva pāpakammaṃ pavedenti: ",
  "an5.178:1.11": "‘ayaṃ puriso itthiṃ vā purisaṃ vā jīvitā voropesīti. ",
  "an5.178:1.12": "Tamenaṃ rājāno gahetvā pāṇātipātahetu hananti vā bandhanti vā pabbājenti vā yathāpaccayaṃ vā karonti. ",
  "an5.178:1.13": "Api nu tumhehi evarūpaṃ diṭṭhaṃ vā sutaṃ vā’”ti? ",
  "an5.178:1.14": "“Diṭṭhañca no, bhante, sutañca suyyissati cā”ti. ",
  "an5.178:2.1": "“Taṃ kiṃ maññatha, bhikkhave, ",
  "an5.178:2.2": "api nu tumhehi diṭṭhaṃ vā sutaṃ vā: ",
  "an5.178:2.3": "‘ayaṃ puriso adinnādānaṃ pahāya adinnādānā paṭiviratoti. ",
  "an5.178:2.4": "Tamenaṃ rājāno gahetvā adinnādānā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? ",
  "an5.178:2.5": "“No hetaṃ bhante”. ",
  "an5.178:2.6": "“Sādhu, bhikkhave. ",
  "an5.178:2.7": "Mayāpi kho etaṃ, bhikkhave, neva diṭṭhaṃ na sutaṃ: ",
  "an5.178:2.8": "‘ayaṃ puriso adinnādānaṃ pahāya adinnādānā paṭiviratoti. ",
  "an5.178:2.9": "Tamenaṃ rājāno gahetvā adinnādānā veramaṇihetu hananti vā bandhanti vā pabbājenti vā yathāpaccayaṃ vā karontī’ti. ",
  "an5.178:2.10": "Api ca khvassa tatheva pāpakammaṃ pavedenti: ",
  "an5.178:2.11": "‘ayaṃ puriso gāmā vā araññā vā adinnaṃ theyyasaṅkhātaṃ ādiyīti. ",
  "an5.178:2.12": "Tamenaṃ rājāno gahetvā adinnādānahetu hananti vā bandhanti vā pabbājenti vā yathāpaccayaṃ vā karonti. ",
  "an5.178:2.13": "Api nu tumhehi evarūpaṃ diṭṭhaṃ vā sutaṃ vā’”ti? ",
  "an5.178:2.14": "“Diṭṭhañca no, bhante, sutañca suyyissati cā”ti. ",
  "an5.178:3.1": "“Taṃ kiṃ maññatha, bhikkhave, ",
  "an5.178:3.2": "api nu tumhehi diṭṭhaṃ vā sutaṃ vā: ",
  "an5.178:3.3": "‘ayaṃ puriso kāmesumicchācāraṃ pahāya kāmesumicchācārā paṭiviratoti. ",
  "an5.178:3.4": "Tamenaṃ rājāno gahetvā kāmesumicchācārā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? ",
  "an5.178:3.5": "“No hetaṃ, bhante”. ",
  "an5.178:3.6": "“Sādhu, bhikkhave. ",
  "an5.178:3.7": "Mayāpi kho etaṃ, bhikkhave, neva diṭṭhaṃ na sutaṃ: ",
  "an5.178:3.8": "‘ayaṃ puriso kāmesumicchācāraṃ pahāya kāmesumicchācārā paṭiviratoti. ",
  "an5.178:3.9": "Tamenaṃ rājāno gahetvā kāmesumicchācārā veramaṇihetu hananti vā bandhanti vā pabbājenti vā yathāpaccayaṃ vā karontī’ti. ",
  "an5.178:3.10": "Api ca khvassa tatheva pāpakammaṃ pavedenti: ",
  "an5.178:3.11": "‘ayaṃ puriso paritthīsu parakumārīsu cārittaṃ āpajjīti. ",
  "an5.178:3.12": "Tamenaṃ rājāno gahetvā kāmesumicchācārahetu hananti vā bandhanti vā pabbājenti vā yathāpaccayaṃ vā karonti. ",
  "an5.178:3.13": "Api nu tumhehi evarūpaṃ diṭṭhaṃ vā sutaṃ vā’”ti? ",
  "an5.178:3.14": "“Diṭṭhañca no, bhante, sutañca suyyissati cā”ti. ",
  "an5.178:4.1": "“Taṃ kiṃ maññatha, bhikkhave, ",
  "an5.178:4.2": "api nu tumhehi diṭṭhaṃ vā sutaṃ vā: ",
  "an5.178:4.3": "‘ayaṃ puriso musāvādaṃ pahāya musāvādā paṭiviratoti. ",
  "an5.178:4.4": "Tamenaṃ rājāno gahetvā musāvādā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? ",
  "an5.178:4.5": "“No hetaṃ, bhante”. ",
  "an5.178:4.6": "“Sādhu, bhikkhave. ",
  "an5.178:4.7": "Mayāpi kho etaṃ, bhikkhave, neva diṭṭhaṃ na sutaṃ: ",
  "an5.178:4.8": "‘ayaṃ puriso musāvādaṃ pahāya musāvādā paṭiviratoti. ",
  "an5.178:4.9": "Tamenaṃ rājāno gahetvā musāvādā veramaṇihetu hananti vā bandhanti vā pabbājenti vā yathāpaccayaṃ vā karontī’ti. ",
  "an5.178:4.10": "Api ca khvassa tatheva pāpakammaṃ pavedenti: ",
  "an5.178:4.11": "‘ayaṃ puriso gahapatissa vā gahapatiputtassa vā musāvādena atthaṃ pabhañjīti. ",
  "an5.178:4.12": "Tamenaṃ rājāno gahetvā musāvādahetu hananti vā bandhanti vā pabbājenti vā yathāpaccayaṃ vā karonti. ",
  "an5.178:4.13": "Api nu tumhehi evarūpaṃ diṭṭhaṃ vā sutaṃ vā’”ti? ",
  "an5.178:4.14": "“Diṭṭhañca no, bhante, sutañca suyyissati cā”ti. ",
  "an5.178:5.1": "“Taṃ kiṃ maññatha, bhikkhave, ",
  "an5.178:5.2": "api nu tumhehi diṭṭhaṃ vā sutaṃ vā: ",
  "an5.178:5.3": "‘ayaṃ puriso surāmerayamajjapamādaṭṭhānaṃ pahāya surāmerayamajjapamādaṭṭhānā paṭiviratoti. ",
  "an5.178:5.4": "Tamenaṃ rājāno gahetvā surāmerayamajjapamādaṭṭhānā veramaṇihetu hananti vā bandhanti vā pabbājenti vā yathāpaccayaṃ vā karontī’”ti? ",
  "an5.178:5.5": "“No hetaṃ, bhante”. ",
  "an5.178:5.6": "“Sādhu, bhikkhave. ",
  "an5.178:5.7": "Mayāpi kho etaṃ, bhikkhave, neva diṭṭhaṃ na sutaṃ: ",
  "an5.178:5.8": "‘ayaṃ puriso surāmerayamajjapamādaṭṭhānaṃ pahāya surāmerayamajjapamādaṭṭhānā paṭiviratoti. ",
  "an5.178:5.9": "Tamenaṃ rājāno gahetvā surāmerayamajjapamādaṭṭhānā veramaṇihetu hananti vā bandhanti vā pabbājenti vā yathāpaccayaṃ vā karontī’ti. ",
  "an5.178:5.10": "Api ca khvassa tatheva pāpakammaṃ pavedenti: ",
  "an5.178:5.11": "‘ayaṃ puriso surāmerayamajjapamādaṭṭhānaṃ anuyutto itthiṃ vā purisaṃ vā jīvitā voropesi; ",
  "an5.178:5.12": "ayaṃ puriso surāmerayamajjapamādaṭṭhānaṃ anuyutto gāmā vā araññā vā adinnaṃ theyyasaṅkhātaṃ ādiyi; ",
  "an5.178:5.13": "ayaṃ puriso surāmerayamajjapamādaṭṭhānaṃ anuyutto paritthīsu parakumārīsu cārittaṃ āpajji; ",
  "an5.178:5.14": "ayaṃ puriso surāmerayamajjapamādaṭṭhānaṃ anuyutto gahapatissa vā gahapatiputtassa vā musāvādena atthaṃ pabhañjīti. ",
  "an5.178:5.15": "Tamenaṃ rājāno gahetvā surāmerayamajjapamādaṭṭhānahetu hananti vā bandhanti vā pabbājenti vā yathāpaccayaṃ vā karonti. ",
  "an5.178:5.16": "Api nu tumhehi evarūpaṃ diṭṭhaṃ vā sutaṃ vā’”ti? ",
  "an5.178:5.17": "“Diṭṭhañca no, bhante, sutañca suyyissati cā”ti. ",
  "an5.178:5.18": "Aṭṭhamaṃ. "
}