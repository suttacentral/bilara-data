{
  "an5.194:0.1": "Aṅguttara Nikāya 5 ",
  "an5.194:0.2": "20. Brāhmaṇavagga ",
  "an5.194:0.3": "194. Kāraṇapālīsutta ",
  "an5.194:1.1": "Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. ",
  "an5.194:1.2": "Tena kho pana samayena kāraṇapālī brāhmaṇo licchavīnaṃ kammantaṃ kāreti. ",
  "an5.194:1.3": "Addasā kho kāraṇapālī brāhmaṇo piṅgiyāniṃ brāhmaṇaṃ dūratova āgacchantaṃ; ",
  "an5.194:1.4": "disvā piṅgiyāniṃ brāhmaṇaṃ etadavoca: ",
  "an5.194:2.1": "“Handa kuto nu bhavaṃ piṅgiyānī āgacchati divā divassā”ti? ",
  "an5.194:2.2": "“Itohaṃ, bho, āgacchāmi samaṇassa gotamassa santikā”ti. ",
  "an5.194:2.3": "“Taṃ kiṃ maññati bhavaṃ piṅgiyānī samaṇassa gotamassa paññāveyyattiyaṃ? Paṇḍito maññe”ti? ",
  "an5.194:2.4": "“Ko cāhaṃ, bho, ko ca samaṇassa gotamassa paññāveyyattiyaṃ jānissāmi. ",
  "an5.194:2.5": "Sopi nūnassa tādisova yo samaṇassa gotamassa paññāveyyattiyaṃ jāneyyā”ti. ",
  "an5.194:2.6": "“Uḷārāya khalu bhavaṃ piṅgiyānī samaṇaṃ gotamaṃ pasaṃsāya pasaṃsatī”ti. ",
  "an5.194:2.7": "“Ko cāhaṃ, bho, ko ca samaṇaṃ gotamaṃ pasaṃsissāmi. ",
  "an5.194:2.8": "Pasatthappasatthova so bhavaṃ gotamo seṭṭho devamanussānan”ti. ",
  "an5.194:2.9": "“Kiṃ pana bhavaṃ piṅgiyānī atthavasaṃ sampassamāno samaṇe gotame evaṃ abhippasanno”ti? ",
  "an5.194:3.1": "“Seyyathāpi, bho, puriso aggarasaparititto na aññesaṃ hīnānaṃ rasānaṃ piheti; ",
  "an5.194:3.2": "evamevaṃ kho, bho, yato yato tassa bhoto gotamassa dhammaṃ suṇāti—",
  "an5.194:3.3": "yadi suttaso, yadi geyyaso, yadi veyyākaraṇaso, yadi abbhutadhammaso—",
  "an5.194:3.4": "tato tato na aññesaṃ puthusamaṇabrāhmaṇappavādānaṃ piheti. ",
  "an5.194:4.1": "Seyyathāpi, bho, puriso jighacchādubbalyapareto madhupiṇḍikaṃ adhigaccheyya. ",
  "an5.194:4.2": "So yato yato sāyetha, labhateva sādurasaṃ asecanakaṃ; ",
  "an5.194:4.3": "evamevaṃ kho, bho, yato yato tassa bhoto gotamassa dhammaṃ suṇāti—",
  "an5.194:4.4": "yadi suttaso, yadi geyyaso, yadi veyyākaraṇaso, yadi abbhutadhammaso—",
  "an5.194:4.5": "tato tato labhateva attamanataṃ, labhati cetaso pasādaṃ. ",
  "an5.194:5.1": "Seyyathāpi, bho, puriso candanaghaṭikaṃ adhigaccheyya—",
  "an5.194:5.2": "haricandanassa vā lohitacandanassa vā. ",
  "an5.194:5.3": "So yato yato ghāyetha—",
  "an5.194:5.4": "yadi mūlato, yadi majjhato, yadi aggato—",
  "an5.194:5.5": "adhigacchateva surabhigandhaṃ asecanakaṃ; ",
  "an5.194:5.6": "evamevaṃ kho, bho, yato yato tassa bhoto gotamassa dhammaṃ suṇāti—",
  "an5.194:5.7": "yadi suttaso, yadi geyyaso, yadi veyyākaraṇaso, yadi abbhutadhammaso—",
  "an5.194:5.8": "tato tato adhigacchati pāmojjaṃ adhigacchati somanassaṃ. ",
  "an5.194:6.1": "Seyyathāpi, bho, puriso ābādhiko dukkhito bāḷhagilāno. ",
  "an5.194:6.2": "Tassa kusalo bhisakko ṭhānaso ābādhaṃ nīhareyya; ",
  "an5.194:6.3": "evamevaṃ kho, bho, yato yato tassa bhoto gotamassa dhammaṃ suṇāti—",
  "an5.194:6.4": "yadi suttaso, yadi geyyaso, yadi veyyākaraṇaso, yadi abbhutadhammaso—",
  "an5.194:6.5": "tato tato sokaparidevadukkhadomanassupāyāsā abbhatthaṃ gacchanti. ",
  "an5.194:7.1": "Seyyathāpi, bho, pokkharaṇī acchodakā sātodakā sītodakā setakā supatitthā ramaṇīyā. ",
  "an5.194:7.2": "Atha puriso āgaccheyya ghammābhitatto ghammapareto kilanto tasito pipāsito. ",
  "an5.194:7.3": "So taṃ pokkharaṇiṃ ogāhetvā nhātvā ca pivitvā ca sabbadarathakilamathapariḷāhaṃ paṭippassambheyya. ",
  "an5.194:7.4": "Evamevaṃ kho, bho, yato yato tassa bhoto gotamassa dhammaṃ suṇāti—",
  "an5.194:7.5": "yadi suttaso, yadi geyyaso, yadi veyyākaraṇaso, yadi abbhutadhammaso—",
  "an5.194:7.6": "tato tato sabbadarathakilamathapariḷāhā paṭippassambhantī”ti. ",
  "an5.194:8.1": "Evaṃ vutte, kāraṇapālī brāhmaṇo uṭṭhāyāsanā ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yena bhagavā tenañjaliṃ paṇāmetvā tikkhattuṃ udānaṃ udānesi: ",
  "an5.194:9.1": "“Namo tassa bhagavato arahato sammāsambuddhassa. ",
  "an5.194:10.1": "Namo tassa bhagavato arahato sammāsambuddhassa. ",
  "an5.194:11.1": "Namo tassa bhagavato arahato sammāsambuddhassāti. ",
  "an5.194:12.1": "Abhikkantaṃ, bho piṅgiyāni, abhikkantaṃ, bho piṅgiyāni. ",
  "an5.194:12.2": "Seyyathāpi, bho piṅgiyāni, nikkujjitaṃ vā ukkujjeyya paṭicchannaṃ vā vivareyya, mūḷhassa vā maggaṃ ācikkheyya andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā piṅgiyāninā anekapariyāyena dhammo pakāsito. ",
  "an5.194:12.3": "Esāhaṃ, bho piṅgiyāni, taṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. ",
  "an5.194:12.4": "Upāsakaṃ maṃ bhavaṃ piṅgiyānī dhāretu, ajjatagge pāṇupetaṃ saraṇaṃ gatan”ti. ",
  "an5.194:12.5": "Catutthaṃ. "
}