{
  "an5.159:0.1": "Aṅguttara Nikāya 5 ",
  "an5.159:0.2": "16. Saddhammavagga ",
  "an5.159:0.3": "159. Udāyīsutta ",
  "an5.159:1.1": "Evaṃ me sutaṃ—",
  "an5.159:1.2": "ekaṃ samayaṃ bhagavā kosambiyaṃ viharati ghositārāme. ",
  "an5.159:1.3": "Tena kho pana samayena āyasmā udāyī mahatiyā gihiparisāya parivuto dhammaṃ desento nisinno hoti. ",
  "an5.159:1.4": "Addasā kho āyasmā ānando āyasmantaṃ udāyiṃ mahatiyā gihiparisāya parivutaṃ dhammaṃ desentaṃ nisinnaṃ. ",
  "an5.159:1.5": "Disvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an5.159:1.6": "“āyasmā, bhante, udāyī mahatiyā gihiparisāya parivuto dhammaṃ desetī”ti. ",
  "an5.159:2.1": "“Na kho, ānanda, sukaraṃ paresaṃ dhammaṃ desetuṃ. ",
  "an5.159:2.2": "Paresaṃ, ānanda, dhammaṃ desentena pañca dhamme ajjhattaṃ upaṭṭhāpetvā paresaṃ dhammo desetabbo. ",
  "an5.159:2.3": "Katame pañca? ",
  "an5.159:2.4": "‘Anupubbiṃ kathaṃ kathessāmī’ti paresaṃ dhammo desetabbo; ",
  "an5.159:2.5": "‘pariyāyadassāvī kathaṃ kathessāmī’ti paresaṃ dhammo desetabbo; ",
  "an5.159:2.6": "‘anuddayataṃ paṭicca kathaṃ kathessāmī’ti paresaṃ dhammo desetabbo; ",
  "an5.159:2.7": "‘na āmisantaro kathaṃ kathessāmī’ti paresaṃ dhammo desetabbo; ",
  "an5.159:2.8": "‘attānañca parañca anupahacca kathaṃ kathessāmī’ti paresaṃ dhammo desetabbo. ",
  "an5.159:2.9": "Na kho, ānanda, sukaraṃ paresaṃ dhammaṃ desetuṃ. ",
  "an5.159:2.10": "Paresaṃ, ānanda, dhammaṃ desentena ime pañca dhamme ajjhattaṃ upaṭṭhāpetvā paresaṃ dhammo desetabbo”ti. ",
  "an5.159:2.11": "Navamaṃ. "
}