{
  "an9.39:0.1": "Aṅguttara Nikāya 9 ",
  "an9.39:0.2": "4. Mahāvagga ",
  "an9.39:0.3": "39. Devāsurasaṅgāmasutta ",
  "an9.39:1.1": "“Bhūtapubbaṃ, bhikkhave, devāsurasaṅgāmo samupabyūḷho ahosi. ",
  "an9.39:1.2": "Tasmiṃ kho pana, bhikkhave, saṅgāme asurā jiniṃsu, devā parājayiṃsu. ",
  "an9.39:1.3": "Parājitā ca, bhikkhave, devā apayiṃsuyeva uttarenābhimukhā, abhiyiṃsu asurā. ",
  "an9.39:1.4": "Atha kho, bhikkhave, devānaṃ etadahosi: ",
  "an9.39:1.5": "‘abhiyanteva kho asurā. ",
  "an9.39:1.6": "Yannūna mayaṃ dutiyampi asurehi saṅgāmeyyāmā’ti. ",
  "an9.39:1.7": "Dutiyampi kho, bhikkhave, devā asurehi saṅgāmesuṃ. ",
  "an9.39:1.8": "Dutiyampi kho, bhikkhave, asurāva jiniṃsu, devā parājayiṃsu. ",
  "an9.39:1.9": "Parājitā ca, bhikkhave, devā apayiṃsuyeva uttarenābhimukhā, abhiyiṃsu asurā. ",
  "an9.39:2.1": "Atha kho, bhikkhave, devānaṃ etadahosi: ",
  "an9.39:2.2": "‘abhiyanteva kho asurā. ",
  "an9.39:2.3": "Yannūna mayaṃ tatiyampi asurehi saṅgāmeyyāmā’ti. ",
  "an9.39:2.4": "Tatiyampi kho, bhikkhave, devā asurehi saṅgāmesuṃ. ",
  "an9.39:2.5": "Tatiyampi kho, bhikkhave, asurāva jiniṃsu, devā parājayiṃsu. ",
  "an9.39:2.6": "Parājitā ca, bhikkhave, devā bhītā devapuraṃyeva pavisiṃsu. ",
  "an9.39:2.7": "Devapuragatānañca pana, bhikkhave, devānaṃ etadahosi: ",
  "an9.39:2.8": "‘bhīruttānagatena kho dāni mayaṃ etarahi attanā viharāma akaraṇīyā asurehī’ti. ",
  "an9.39:2.9": "Asurānampi, bhikkhave, etadahosi: ",
  "an9.39:2.10": "‘bhīruttānagatena kho dāni devā etarahi attanā viharanti akaraṇīyā amhehī’ti. ",
  "an9.39:3.1": "Bhūtapubbaṃ, bhikkhave, devāsurasaṅgāmo samupabyūḷho ahosi. ",
  "an9.39:3.2": "Tasmiṃ kho pana, bhikkhave, saṅgāme devā jiniṃsu, asurā parājayiṃsu. ",
  "an9.39:3.3": "Parājitā ca, bhikkhave, asurā apayiṃsuyeva dakkhiṇenābhimukhā, abhiyiṃsu devā. ",
  "an9.39:3.4": "Atha kho, bhikkhave, asurānaṃ etadahosi: ",
  "an9.39:3.5": "‘abhiyanteva kho devā. ",
  "an9.39:3.6": "Yannūna mayaṃ dutiyampi devehi saṅgāmeyyāmā’ti. ",
  "an9.39:3.7": "Dutiyampi kho, bhikkhave, asurā devehi saṅgāmesuṃ. ",
  "an9.39:3.8": "Dutiyampi kho, bhikkhave, devā jiniṃsu, asurā parājayiṃsu. ",
  "an9.39:3.9": "Parājitā ca, bhikkhave, asurā apayiṃsuyeva dakkhiṇenābhimukhā, abhiyiṃsu devā. ",
  "an9.39:4.1": "Atha kho, bhikkhave, asurānaṃ etadahosi: ",
  "an9.39:4.2": "‘abhiyanteva kho devā. ",
  "an9.39:4.3": "Yannūna mayaṃ tatiyampi devehi saṅgāmeyyāmā’ti. ",
  "an9.39:4.4": "Tatiyampi kho, bhikkhave, asurā devehi saṅgāmesuṃ. ",
  "an9.39:4.5": "Tatiyampi kho, bhikkhave, devā jiniṃsu, asurā parājayiṃsu. ",
  "an9.39:4.6": "Parājitā ca, bhikkhave, asurā bhītā asurapuraṃyeva pavisiṃsu. ",
  "an9.39:4.7": "Asurapuragatānañca pana, bhikkhave, asurānaṃ etadahosi: ",
  "an9.39:4.8": "‘bhīruttānagatena kho dāni mayaṃ etarahi attanā viharāma akaraṇīyā devehī’ti. ",
  "an9.39:4.9": "Devānampi, bhikkhave, etadahosi: ",
  "an9.39:4.10": "‘bhīruttānagatena kho dāni asurā etarahi attanā viharanti akaraṇīyā amhehī’ti. ",
  "an9.39:5.1": "Evamevaṃ kho, bhikkhave, yasmiṃ samaye bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati, ",
  "an9.39:5.2": "tasmiṃ, bhikkhave, samaye bhikkhussa evaṃ hoti: ",
  "an9.39:5.3": "‘bhīruttānagatena kho dānāhaṃ etarahi attanā viharāmi akaraṇīyo mārassā’ti. ",
  "an9.39:5.4": "Mārassāpi, bhikkhave, pāpimato evaṃ hoti: ",
  "an9.39:5.5": "‘bhīruttānagatena kho dāni bhikkhu etarahi attanā viharati akaraṇīyo mayhan’ti. ",
  "an9.39:6.1": "Yasmiṃ, bhikkhave, samaye bhikkhu vitakkavicārānaṃ vūpasamā …pe… dutiyaṃ jhānaṃ … ",
  "an9.39:6.2": "tatiyaṃ jhānaṃ … ",
  "an9.39:6.3": "catutthaṃ jhānaṃ upasampajja viharati, ",
  "an9.39:6.4": "tasmiṃ, bhikkhave, samaye bhikkhussa evaṃ hoti: ",
  "an9.39:6.5": "‘bhīruttānagatena kho dānāhaṃ etarahi attanā viharāmi akaraṇīyo mārassā’ti. ",
  "an9.39:6.6": "Mārassāpi, bhikkhave, pāpimato evaṃ hoti: ",
  "an9.39:6.7": "‘bhīruttānagatena kho dāni bhikkhu etarahi attanā viharati, akaraṇīyo mayhan’ti. ",
  "an9.39:7.1": "Yasmiṃ, bhikkhave, samaye bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. ",
  "an9.39:7.2": "Ayaṃ vuccati, bhikkhave, ‘bhikkhu antamakāsi māraṃ, apadaṃ vadhitvā māracakkhuṃ adassanaṃ gato pāpimato tiṇṇo loke visattikan’ti. ",
  "an9.39:8.1": "Yasmiṃ, bhikkhave, samaye bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati … ",
  "an9.39:8.2": "sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati … ",
  "an9.39:8.3": "sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati … ",
  "an9.39:8.4": "sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. ",
  "an9.39:8.5": "Ayaṃ vuccati, bhikkhave, ‘bhikkhu antamakāsi māraṃ, apadaṃ vadhitvā māracakkhuṃ adassanaṃ gato pāpimato tiṇṇo loke visattikan’”ti. ",
  "an9.39:8.6": "Aṭṭhamaṃ. "
}