{
  "an9.26:0.1": "Aṅguttara Nikāya 9 ",
  "an9.26:0.2": "3. Sattāvāsavagga ",
  "an9.26:0.3": "26. Silāyūpasutta ",
  "an9.26:1.1": "() ",
  "an9.26:1.2": "Ekaṃ samayaṃ āyasmā ca sāriputto āyasmā ca candikāputto rājagahe viharanti veḷuvane kalandakanivāpe. ",
  "an9.26:1.3": "Tatra kho āyasmā candikāputto bhikkhū āmantesi (): ",
  "an9.26:1.4": "“devadatto, āvuso, bhikkhūnaṃ evaṃ dhammaṃ deseti: ",
  "an9.26:1.5": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:1.6": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. ",
  "an9.26:2.1": "Evaṃ vutte, āyasmā sāriputto āyasmantaṃ candikāputtaṃ etadavoca: ",
  "an9.26:2.2": "“na kho, āvuso candikāputta, devadatto bhikkhūnaṃ evaṃ dhammaṃ deseti: ",
  "an9.26:2.3": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:2.4": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. ",
  "an9.26:2.5": "Evañca kho, āvuso, candikāputta, devadatto bhikkhūnaṃ dhammaṃ deseti: ",
  "an9.26:2.6": "‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya—",
  "an9.26:2.7": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. ",
  "an9.26:3.1": "Dutiyampi kho āyasmā candikāputto bhikkhū āmantesi: ",
  "an9.26:3.2": "“devadatto, āvuso, bhikkhūnaṃ evaṃ dhammaṃ deseti: ",
  "an9.26:3.3": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:3.4": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. ",
  "an9.26:3.5": "Dutiyampi kho āyasmā sāriputto āyasmantaṃ candikāputtaṃ etadavoca: ",
  "an9.26:3.6": "“na kho, āvuso candikāputta, devadatto bhikkhūnaṃ evaṃ dhammaṃ deseti: ",
  "an9.26:3.7": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:3.8": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. ",
  "an9.26:3.9": "Evañca kho, āvuso candikāputta, devadatto bhikkhūnaṃ dhammaṃ deseti: ",
  "an9.26:3.10": "‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya—",
  "an9.26:3.11": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. ",
  "an9.26:4.1": "Tatiyampi kho āyasmā candikāputto bhikkhū āmantesi: ",
  "an9.26:4.2": "“devadatto, āvuso, bhikkhūnaṃ evaṃ dhammaṃ deseti: ",
  "an9.26:4.3": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:4.4": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’”ti. ",
  "an9.26:4.5": "Tatiyampi kho āyasmā sāriputto āyasmantaṃ candikāputtaṃ etadavoca: ",
  "an9.26:4.6": "“na kho, āvuso candikāputta, devadatto bhikkhūnaṃ evaṃ dhammaṃ deseti: ",
  "an9.26:4.7": "‘yato kho, āvuso, bhikkhuno cetasā citaṃ hoti, tassetaṃ bhikkhuno kallaṃ veyyākaraṇāya—",
  "an9.26:4.8": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. ",
  "an9.26:4.9": "Evañca kho, āvuso candikāputta, devadatto bhikkhūnaṃ dhammaṃ deseti: ",
  "an9.26:4.10": "‘yato kho, āvuso, bhikkhuno cetasā cittaṃ suparicitaṃ hoti, tassetaṃ bhikkhuno kallaṃ veyyākaraṇāya—",
  "an9.26:4.11": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. ",
  "an9.26:5.1": "Kathañca, āvuso, bhikkhuno cetasā cittaṃ suparicitaṃ hoti? ",
  "an9.26:5.2": "‘Vītarāgaṃ me cittan’ti cetasā cittaṃ suparicitaṃ hoti; ",
  "an9.26:5.3": "‘vītadosaṃ me cittan’ti cetasā cittaṃ suparicitaṃ hoti; ",
  "an9.26:5.4": "‘vītamohaṃ me cittan’ti cetasā cittaṃ suparicitaṃ hoti; ",
  "an9.26:5.5": "‘asarāgadhammaṃ me cittan’ti cetasā cittaṃ suparicitaṃ hoti; ",
  "an9.26:5.6": "‘asadosadhammaṃ me cittan’ti cetasā cittaṃ suparicitaṃ hoti; ",
  "an9.26:5.7": "‘asamohadhammaṃ me cittan’ti cetasā cittaṃ suparicitaṃ hoti; ",
  "an9.26:5.8": "‘anāvattidhammaṃ me cittaṃ kāmabhavāyā’ti cetasā cittaṃ suparicitaṃ hoti; ",
  "an9.26:5.9": "‘anāvattidhammaṃ me cittaṃ rūpabhavāyā’ti cetasā cittaṃ suparicitaṃ hoti; ",
  "an9.26:5.10": "‘anāvattidhammaṃ me cittaṃ arūpabhavāyā’ti cetasā cittaṃ suparicitaṃ hoti. ",
  "an9.26:5.11": "Evaṃ sammā vimuttacittassa kho, āvuso, bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti; ",
  "an9.26:5.12": "amissīkatamevassa cittaṃ hoti ṭhitaṃ āneñjappattaṃ, vayaṃ cassānupassati. ",
  "an9.26:6.1": "Seyyathāpi, āvuso, silāyūpo soḷasakukkuko. ",
  "an9.26:6.2": "Tassassu aṭṭha kukkū heṭṭhā nemaṅgamā, aṭṭha kukkū upari nemassa. ",
  "an9.26:6.3": "Atha puratthimāya cepi disāya āgaccheyya bhusā vātavuṭṭhi, neva naṃ saṅkampeyya na sampavedheyya; ",
  "an9.26:6.4": "atha pacchimāya … ",
  "an9.26:6.5": "atha uttarāya … ",
  "an9.26:6.6": "atha dakkhiṇāya cepi disāya āgaccheyya bhusā vātavuṭṭhi, neva naṃ saṅkampeyya na sampavedheyya. ",
  "an9.26:6.7": "Taṃ kissa hetu? ",
  "an9.26:6.8": "Gambhīrattā, āvuso, nemassa, sunikhātattā silāyūpassa. ",
  "an9.26:6.9": "Evamevaṃ kho, āvuso, sammā vimuttacittassa bhikkhuno bhusā cepi cakkhuviññeyyā rūpā cakkhussa āpāthaṃ āgacchanti, nevassa cittaṃ pariyādiyanti; ",
  "an9.26:6.10": "amissīkatamevassa cittaṃ hoti ṭhitaṃ āneñjappattaṃ, vayaṃ cassānupassati. ",
  "an9.26:7.1": "Bhusā cepi sotaviññeyyā saddā … ",
  "an9.26:7.2": "ghānaviññeyyā gandhā … ",
  "an9.26:7.3": "jivhāviññeyyā rasā … ",
  "an9.26:7.4": "kāyaviññeyyā phoṭṭhabbā … ",
  "an9.26:7.5": "manoviññeyyā dhammā manassa āpāthaṃ āgacchanti, nevassa cittaṃ pariyādiyanti; ",
  "an9.26:7.6": "amissīkatamevassa cittaṃ hoti ṭhitaṃ āneñjappattaṃ, vayaṃ cassānupassatī”ti. ",
  "an9.26:7.7": "Chaṭṭhaṃ. "
}