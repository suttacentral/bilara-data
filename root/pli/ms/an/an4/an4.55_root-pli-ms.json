{
  "an4.55:0.1": "Aṅguttara Nikāya 4 ",
  "an4.55:0.2": "6. Puññābhisandavagga ",
  "an4.55:0.3": "55. Paṭhamasamajīvīsutta ",
  "an4.55:1.1": "Evaṃ me sutaṃ—",
  "an4.55:1.2": "ekaṃ samayaṃ bhagavā bhaggesu viharati susumāragire bhesakaḷāvane migadāye. ",
  "an4.55:1.3": "Atha kho bhagavā pubbaṇhasamayaṃ nivāsetvā pattacīvaramādāya yena nakulapituno gahapatissa nivesanaṃ tenupasaṅkami; upasaṅkamitvā paññatte āsane nisīdi. ",
  "an4.55:1.4": "Atha kho nakulapitā ca gahapati nakulamātā ca gahapatānī yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinno kho nakulapitā gahapati bhagavantaṃ etadavoca: ",
  "an4.55:2.1": "“Yato me, bhante, nakulamātā gahapatānī daharasseva daharā ānītā, nābhijānāmi nakulamātaraṃ gahapatāniṃ manasāpi aticaritā, kuto pana kāyena. ",
  "an4.55:2.2": "Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti. ",
  "an4.55:2.3": "Nakulamātāpi kho gahapatānī bhagavantaṃ etadavoca: ",
  "an4.55:2.4": "“yatohaṃ, bhante, nakulapituno gahapatissa daharasseva daharā ānītā, nābhijānāmi nakulapitaraṃ gahapatiṃ manasāpi aticaritā, kuto pana kāyena. ",
  "an4.55:2.5": "Iccheyyāma mayaṃ, bhante, diṭṭhe ceva dhamme aññamaññaṃ passituṃ abhisamparāyañca aññamaññaṃ passitun”ti. ",
  "an4.55:3.1": "“Ākaṅkheyyuñce, gahapatayo, ubho jānipatayo diṭṭhe ceva dhamme aññamaññaṃ passituṃ abhisamparāyañca aññamaññaṃ passituṃ ubhova assu samasaddhā samasīlā samacāgā samapaññā, te diṭṭhe ceva dhamme aññamaññaṃ passanti abhisamparāyañca aññamaññaṃ passantīti. ",
  "an4.55:4.1": "Ubho saddhā vadaññū ca, ",
  "an4.55:4.2": "saññatā dhammajīvino; ",
  "an4.55:4.3": "Te honti jānipatayo, ",
  "an4.55:4.4": "aññamaññaṃ piyaṃvadā. ",
  "an4.55:5.1": "Atthāsaṃ pacurā honti, ",
  "an4.55:5.2": "phāsukaṃ upajāyati; ",
  "an4.55:5.3": "Amittā dummanā honti, ",
  "an4.55:5.4": "ubhinnaṃ samasīlinaṃ. ",
  "an4.55:6.1": "Idha dhammaṃ caritvāna, ",
  "an4.55:6.2": "samasīlabbatā ubho; ",
  "an4.55:6.3": "Nandino devalokasmiṃ, ",
  "an4.55:6.4": "modanti kāmakāmino”ti. ",
  "an4.55:6.5": "Pañcamaṃ. "
}