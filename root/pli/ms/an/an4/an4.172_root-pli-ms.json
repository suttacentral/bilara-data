{
  "an4.172:0.1": "Aṅguttara Nikāya 4 ",
  "an4.172:0.2": "18. Sañcetaniyavagga ",
  "an4.172:0.3": "172. Vibhattisutta ",
  "an4.172:1.1": "Tatra kho āyasmā sāriputto bhikkhū āmantesi: ",
  "an4.172:1.2": "“āvuso bhikkhave”ti. ",
  "an4.172:1.3": "“Āvuso”ti kho te bhikkhū āyasmato sāriputtassa paccassosuṃ. ",
  "an4.172:1.4": "Āyasmā sāriputto etadavoca: ",
  "an4.172:2.1": "“Addhamāsūpasampannena me, āvuso, atthapaṭisambhidā sacchikatā odhiso byañjanaso. ",
  "an4.172:2.2": "Tamahaṃ anekapariyāyena ācikkhāmi desemi paññāpemi paṭṭhapemi vivarāmi vibhajāmi uttānīkaromi. ",
  "an4.172:2.3": "Yassa kho panassa kaṅkhā vā vimati vā, so maṃ pañhena. ",
  "an4.172:2.4": "Ahaṃ veyyākaraṇena sammukhībhūto no satthā yo no dhammānaṃ sukusalo. ",
  "an4.172:3.1": "Addhamāsūpasampannena me, āvuso, dhammapaṭisambhidā sacchikatā odhiso byañjanaso. ",
  "an4.172:3.2": "Tamahaṃ anekapariyāyena ācikkhāmi desemi paññāpemi paṭṭhapemi vivarāmi vibhajāmi uttānīkaromi. ",
  "an4.172:3.3": "Yassa kho panassa kaṅkhā vā vimati vā, so maṃ pañhena. ",
  "an4.172:3.4": "Ahaṃ veyyākaraṇena sammukhībhūto no satthā yo no dhammānaṃ sukusalo. ",
  "an4.172:4.1": "Addhamāsūpasampannena me, āvuso, niruttipaṭisambhidā sacchikatā odhiso byañjanaso. ",
  "an4.172:4.2": "Tamahaṃ anekapariyāyena ācikkhāmi desemi paññāpemi paṭṭhapemi vivarāmi vibhajāmi uttānīkaromi. ",
  "an4.172:4.3": "Yassa kho panassa kaṅkhā vā vimati vā, so maṃ pañhena. ",
  "an4.172:4.4": "Ahaṃ veyyākaraṇena sammukhībhūto no satthā yo no dhammānaṃ sukusalo. ",
  "an4.172:5.1": "Addhamāsūpasampannena me, āvuso, paṭibhānapaṭisambhidā sacchikatā odhiso byañjanaso. ",
  "an4.172:5.2": "Tamahaṃ anekapariyāyena ācikkhāmi desemi paññāpemi paṭṭhapemi vivarāmi vibhajāmi uttānīkaromi. ",
  "an4.172:5.3": "Yassa kho panassa kaṅkhā vā vimati vā, so maṃ pañhena. ",
  "an4.172:5.4": "Ahaṃ veyyākaraṇena sammukhībhūto no satthā yo no dhammānaṃ sukusalo”ti. ",
  "an4.172:5.5": "Dutiyaṃ. "
}