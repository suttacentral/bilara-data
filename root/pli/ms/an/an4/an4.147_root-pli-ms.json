{
  "an4.147:0.1": "Aṅguttara Nikāya 4 ",
  "an4.147:0.2": "15. Ābhāvagga ",
  "an4.147:0.3": "147. Dutiyakālasutta ",
  "an4.147:1.1": "“Cattārome, bhikkhave, kālā sammā bhāviyamānā sammā anuparivattiyamānā anupubbena āsavānaṃ khayaṃ pāpenti. ",
  "an4.147:1.2": "Katame cattāro? ",
  "an4.147:1.3": "Kālena dhammassavanaṃ, kālena dhammasākacchā, kālena sammasanā, kālena vipassanā—",
  "an4.147:1.4": "Ime kho, bhikkhave, cattāro kālā sammā bhāviyamānā sammā anuparivattiyamānā anupubbena āsavānaṃ khayaṃ pāpenti. ",
  "an4.147:2.1": "Seyyathāpi, bhikkhave, uparipabbate thullaphusitake deve vassante taṃ udakaṃ yathāninnaṃ pavattamānaṃ pabbatakandarapadarasākhā paripūreti; pabbatakandarapadarasākhā paripūrā kusobbhe paripūrenti; kusobbhā paripūrā mahāsobbhe paripūrenti; mahāsobbhā paripūrā kunnadiyo paripūrenti; kunnadiyo paripūrā mahānadiyo paripūrenti; mahānadiyo paripūrā samuddaṃ paripūrenti. ",
  "an4.147:2.2": "Evamevaṃ kho, bhikkhave, ime cattāro kālā sammā bhāviyamānā sammā anuparivattiyamānā anupubbena āsavānaṃ khayaṃ pāpentī”ti. ",
  "an4.147:2.3": "Sattamaṃ. "
}