{
  "an4.100:0.1": "Aṅguttara Nikāya 4 ",
  "an4.100:0.2": "10. Asuravagga ",
  "an4.100:0.3": "100. Potaliyasutta ",
  "an4.100:1.1": "Atha kho potaliyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "an4.100:1.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinnaṃ kho potaliyaṃ paribbājakaṃ bhagavā etadavoca: ",
  "an4.100:2.1": "“Cattārome, potaliya, puggalā santo saṃvijjamānā lokasmiṃ. ",
  "an4.100:2.2": "Katame cattāro? ",
  "an4.100:2.3": "Idha, potaliya, ekacco puggalo avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca kho vaṇṇārahassa vaṇṇaṃ bhāsitā hoti bhūtaṃ tacchaṃ kālena. ",
  "an4.100:2.4": "Idha pana, potaliya, ekacco puggalo vaṇṇārahassa vaṇṇaṃ bhāsitā hoti bhūtaṃ tacchaṃ kālena, no ca kho avaṇṇārahassa avaṇṇaṃ bhāsitā hoti bhūtaṃ tacchaṃ kālena. ",
  "an4.100:2.5": "Idha pana, potaliya, ekacco puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca vaṇṇārahassa vaṇṇaṃ bhāsitā hoti bhūtaṃ tacchaṃ kālena. ",
  "an4.100:2.6": "Idha pana, potaliya, ekacco puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena, vaṇṇārahassa ca vaṇṇaṃ bhāsitā hoti bhūtaṃ tacchaṃ kālena. ",
  "an4.100:2.7": "Ime kho, potaliya, cattāro puggalā santo saṃvijjamānā lokasmiṃ. ",
  "an4.100:2.8": "Imesaṃ kho, potaliya, catunnaṃ puggalānaṃ katamo te puggalo khamati abhikkantataro ca paṇītataro cā”ti? ",
  "an4.100:3.1": "“Cattārome, bho gotama, puggalā santo saṃvijjamānā lokasmiṃ. ",
  "an4.100:3.2": "Katame cattāro? ",
  "an4.100:3.3": "Idha, bho gotama, ekacco puggalo avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca kho vaṇṇārahassa vaṇṇaṃ bhāsitā hoti bhūtaṃ tacchaṃ kālena. ",
  "an4.100:3.4": "Idha pana, bho gotama, ekacco puggalo vaṇṇārahassa vaṇṇaṃ bhāsitā hoti bhūtaṃ tacchaṃ kālena, no ca kho avaṇṇārahassa avaṇṇaṃ bhāsitā hoti bhūtaṃ tacchaṃ kālena. ",
  "an4.100:3.5": "Idha pana, bho gotama, ekacco puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca vaṇṇārahassa vaṇṇaṃ bhāsitā hoti bhūtaṃ tacchaṃ kālena. ",
  "an4.100:3.6": "Idha pana, bho gotama, ekacco puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena, vaṇṇārahassa ca vaṇṇaṃ bhāsitā hoti bhūtaṃ tacchaṃ kālena. ",
  "an4.100:3.7": "Ime kho, bho gotama, cattāro puggalā santo saṃvijjamānā lokasmiṃ. ",
  "an4.100:3.8": "Imesaṃ, bho gotama, catunnaṃ puggalānaṃ yvāyaṃ puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca vaṇṇārahassa vaṇṇaṃ bhāsitā hoti bhūtaṃ tacchaṃ kālena; ",
  "an4.100:3.9": "ayaṃ me puggalo khamati imesaṃ catunnaṃ puggalānaṃ abhikkantataro ca paṇītataro ca. ",
  "an4.100:3.10": "Taṃ kissa hetu? ",
  "an4.100:3.11": "Abhikkantā hesā, bho gotama, yadidaṃ upekkhā”ti. ",
  "an4.100:4.1": "“Cattārome, potaliya, puggalā santo saṃvijjamānā lokasmiṃ. ",
  "an4.100:4.2": "Katame cattāro …pe… ime kho, potaliya, cattāro puggalā santo saṃvijjamānā lokasmiṃ. ",
  "an4.100:4.3": "Imesaṃ kho, potaliya, catunnaṃ puggalānaṃ yvāyaṃ puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena, vaṇṇārahassa ca vaṇṇaṃ bhāsitā hoti bhūtaṃ tacchaṃ kālena; ",
  "an4.100:4.4": "ayaṃ imesaṃ catunnaṃ puggalānaṃ abhikkantataro ca paṇītataro ca. ",
  "an4.100:4.5": "Taṃ kissa hetu? ",
  "an4.100:4.6": "Abhikkantā hesā, potaliya, yadidaṃ tattha tattha kālaññutā”ti. ",
  "an4.100:5.1": "“Cattārome, bho gotama, puggalā santo saṃvijjamānā lokasmiṃ. ",
  "an4.100:5.2": "Katame cattāro …pe… ime kho, bho gotama, cattāro puggalā santo saṃvijjamānā lokasmiṃ. ",
  "an4.100:5.3": "Imesaṃ, bho gotama, catunnaṃ puggalānaṃ yvāyaṃ puggalo avaṇṇārahassa ca avaṇṇaṃ bhāsitā bhūtaṃ tacchaṃ kālena, vaṇṇārahassa ca vaṇṇaṃ bhāsitā bhūtaṃ tacchaṃ kālena; ",
  "an4.100:5.4": "ayaṃ me puggalo khamati imesaṃ catunnaṃ puggalānaṃ abhikkantataro ca paṇītataro ca. ",
  "an4.100:5.5": "Taṃ kissa hetu? ",
  "an4.100:5.6": "Abhikkantā hesā, bho gotama, yadidaṃ tattha tattha kālaññutā. ",
  "an4.100:6.1": "Abhikkantaṃ, bho gotama, abhikkantaṃ, bho gotama. ",
  "an4.100:6.2": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. ",
  "an4.100:6.3": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṅghañca. ",
  "an4.100:6.4": "Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "an4.100:6.5": "Dasamaṃ. ",
  "an4.100:6.6": "Asuravaggo pañcamo. ",
  "an4.100:7.1": "Asuro tayo samādhī, ",
  "an4.100:7.2": "chavālātena pañcamaṃ; ",
  "an4.100:7.3": "Rāgo nisanti attahitaṃ, ",
  "an4.100:7.4": "sikkhā potaliyena cāti. ",
  "an4.100:7.5": "Dutiyo paṇṇāsako samatto. "
}