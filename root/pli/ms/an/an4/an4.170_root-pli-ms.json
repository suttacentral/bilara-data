{
  "an4.170:0.1": "Aṅguttara Nikāya 4 ",
  "an4.170:0.2": "17. Paṭipadāvagga ",
  "an4.170:0.3": "170. Yuganaddhasutta ",
  "an4.170:1.1": "Evaṃ me sutaṃ—",
  "an4.170:1.2": "ekaṃ samayaṃ āyasmā ānando kosambiyaṃ viharati ghositārāme. ",
  "an4.170:1.3": "Tatra kho āyasmā ānando bhikkhū āmantesi: ",
  "an4.170:1.4": "“āvuso bhikkhave”ti. ",
  "an4.170:1.5": "“Āvuso”ti kho te bhikkhū āyasmato ānandassa paccassosuṃ. ",
  "an4.170:1.6": "Āyasmā ānando etadavoca: ",
  "an4.170:2.1": "“Yo hi koci, āvuso, bhikkhu vā bhikkhunī vā mama santike arahattappattiṃ byākaroti, sabbo so catūhi maggehi, etesaṃ vā aññatarena. ",
  "an4.170:3.1": "Katamehi catūhi? ",
  "an4.170:3.2": "Idha, āvuso, bhikkhu samathapubbaṅgamaṃ vipassanaṃ bhāveti. ",
  "an4.170:3.3": "Tassa samathapubbaṅgamaṃ vipassanaṃ bhāvayato maggo sañjāyati. ",
  "an4.170:3.4": "So taṃ maggaṃ āsevati bhāveti bahulīkaroti. ",
  "an4.170:3.5": "Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. ",
  "an4.170:4.1": "Puna caparaṃ, āvuso, bhikkhu vipassanāpubbaṅgamaṃ samathaṃ bhāveti. ",
  "an4.170:4.2": "Tassa vipassanāpubbaṅgamaṃ samathaṃ bhāvayato maggo sañjāyati. ",
  "an4.170:4.3": "So taṃ maggaṃ āsevati bhāveti bahulīkaroti. ",
  "an4.170:4.4": "Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. ",
  "an4.170:5.1": "Puna caparaṃ, āvuso, bhikkhu samathavipassanaṃ yuganaddhaṃ bhāveti. ",
  "an4.170:5.2": "Tassa samathavipassanaṃ yuganaddhaṃ bhāvayato maggo sañjāyati. ",
  "an4.170:5.3": "So taṃ maggaṃ āsevati bhāveti bahulīkaroti. ",
  "an4.170:5.4": "Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. ",
  "an4.170:6.1": "Puna caparaṃ, āvuso, bhikkhuno dhammuddhaccaviggahitaṃ mānasaṃ hoti. ",
  "an4.170:6.2": "Hoti so, āvuso, samayo yaṃ taṃ cittaṃ ajjhattameva santiṭṭhati sannisīdati ekodi hoti samādhiyati. ",
  "an4.170:6.3": "Tassa maggo sañjāyati. ",
  "an4.170:6.4": "So taṃ maggaṃ āsevati bhāveti bahulīkaroti. ",
  "an4.170:6.5": "Tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti. ",
  "an4.170:7.1": "Yo hi koci, āvuso, bhikkhu vā bhikkhunī vā mama santike arahattappattiṃ byākaroti, sabbo so imehi catūhi maggehi, etesaṃ vā aññatarenā”ti. ",
  "an4.170:7.2": "Dasamaṃ. ",
  "an4.170:7.3": "Paṭipadāvaggo dutiyo. ",
  "an4.170:8.1": "Saṅkhittaṃ vitthārāsubhaṃ, ",
  "an4.170:8.2": "Dve khamā ubhayena ca; ",
  "an4.170:8.3": "Moggallāno sāriputto, ",
  "an4.170:8.4": "Sasaṅkhāraṃ yuganaddhena cāti. "
}