{
  "an4.183:0.1": "Aṅguttara Nikāya 4 ",
  "an4.183:0.2": "19. Brāhmaṇavagga ",
  "an4.183:0.3": "183. Sutasutta ",
  "an4.183:1.1": "Ekaṃ samayaṃ bhagavā rājagahe viharati veḷuvane kalandakanivāpe. ",
  "an4.183:1.2": "Atha kho vassakāro brāhmaṇo magadhamahāmatto yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "an4.183:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho vassakāro brāhmaṇo magadhamahāmatto bhagavantaṃ etadavoca: ",
  "an4.183:2.1": "“Ahañhi, bho gotama, evaṃvādī evaṃdiṭṭhi: ",
  "an4.183:2.2": "‘yo koci diṭṭhaṃ bhāsati—",
  "an4.183:2.3": "evaṃ me diṭṭhanti, natthi tato doso; ",
  "an4.183:2.4": "yo koci sutaṃ bhāsati—",
  "an4.183:2.5": "evaṃ me sutanti, natthi tato doso; ",
  "an4.183:2.6": "yo koci mutaṃ bhāsati—",
  "an4.183:2.7": "evaṃ me mutanti, natthi tato doso; ",
  "an4.183:2.8": "yo koci viññātaṃ bhāsati—",
  "an4.183:2.9": "evaṃ me viññātanti, natthi tato doso’”ti. ",
  "an4.183:3.1": "“Nāhaṃ, brāhmaṇa, sabbaṃ diṭṭhaṃ bhāsitabbanti vadāmi; ",
  "an4.183:3.2": "na panāhaṃ, brāhmaṇa, sabbaṃ diṭṭhaṃ na bhāsitabbanti vadāmi; ",
  "an4.183:3.3": "nāhaṃ, brāhmaṇa, sabbaṃ sutaṃ bhāsitabbanti vadāmi; ",
  "an4.183:3.4": "na panāhaṃ, brāhmaṇa, sabbaṃ sutaṃ na bhāsitabbanti vadāmi; ",
  "an4.183:3.5": "nāhaṃ, brāhmaṇa, sabbaṃ mutaṃ bhāsitabbanti vadāmi; ",
  "an4.183:3.6": "na panāhaṃ, brāhmaṇa, sabbaṃ mutaṃ na bhāsitabbanti vadāmi; ",
  "an4.183:3.7": "nāhaṃ, brāhmaṇa, sabbaṃ viññātaṃ bhāsitabbanti vadāmi; ",
  "an4.183:3.8": "na panāhaṃ, brāhmaṇa, sabbaṃ viññātaṃ na bhāsitabbanti vadāmi. ",
  "an4.183:4.1": "Yañhi, brāhmaṇa, diṭṭhaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ diṭṭhaṃ na bhāsitabbanti vadāmi. ",
  "an4.183:4.2": "Yañca khvassa, brāhmaṇa, diṭṭhaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ diṭṭhaṃ bhāsitabbanti vadāmi. ",
  "an4.183:5.1": "Yañhi, brāhmaṇa, sutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ sutaṃ na bhāsitabbanti vadāmi. ",
  "an4.183:5.2": "Yañca khvassa, brāhmaṇa, sutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ sutaṃ bhāsitabbanti vadāmi. ",
  "an4.183:6.1": "Yañhi, brāhmaṇa, mutaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ mutaṃ na bhāsitabbanti vadāmi. ",
  "an4.183:6.2": "Yañca khvassa, brāhmaṇa, mutaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ mutaṃ bhāsitabbanti vadāmi. ",
  "an4.183:7.1": "Yañhi, brāhmaṇa, viññātaṃ bhāsato akusalā dhammā abhivaḍḍhanti, kusalā dhammā parihāyanti, evarūpaṃ viññātaṃ na bhāsitabbanti vadāmi. ",
  "an4.183:7.2": "Yañca khvassa, brāhmaṇa, viññātaṃ abhāsato kusalā dhammā parihāyanti, akusalā dhammā abhivaḍḍhanti, evarūpaṃ viññātaṃ bhāsitabbanti vadāmī”ti. ",
  "an4.183:8.1": "Atha kho vassakāro brāhmaṇo magadhamahāmatto bhagavato bhāsitaṃ abhinanditvā anumoditvā uṭṭhāyāsanā pakkāmīti. ",
  "an4.183:8.2": "Tatiyaṃ. "
}