{
  "an4.180:0.1": "Aṅguttara Nikāya 4 ",
  "an4.180:0.2": "18. Sañcetaniyavagga ",
  "an4.180:0.3": "180. Mahāpadesasutta ",
  "an4.180:1.1": "Ekaṃ samayaṃ bhagavā bhoganagare viharati ānandacetiye. ",
  "an4.180:1.2": "Tatra kho bhagavā bhikkhū āmantesi: ",
  "an4.180:1.3": "“bhikkhavo”ti. ",
  "an4.180:1.4": "“Bhadante”ti te bhikkhū bhagavato paccassosuṃ. ",
  "an4.180:1.5": "Bhagavā etadavoca: ",
  "an4.180:1.6": "“cattārome, bhikkhave, mahāpadese desessāmi, ",
  "an4.180:1.7": "taṃ suṇātha, sādhukaṃ manasi karotha, bhāsissāmī”ti. ",
  "an4.180:1.8": "“Evaṃ, bhante”ti kho te bhikkhū bhagavato paccassosuṃ. ",
  "an4.180:1.9": "Bhagavā etadavoca: ",
  "an4.180:2.1": "“Katame, bhikkhave, cattāro mahāpadesā? ",
  "an4.180:2.2": "Idha, bhikkhave, bhikkhu evaṃ vadeyya: ",
  "an4.180:2.3": "‘sammukhā metaṃ, āvuso, bhagavato sutaṃ sammukhā paṭiggahitaṃ—",
  "an4.180:2.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:2.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:2.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:2.7": "Tāni ce sutte otāriyamānāni vinaye sandassiyamānāni na ceva sutte otaranti na vinaye sandissanti, niṭṭhamettha gantabbaṃ: ",
  "an4.180:2.8": "‘addhā idaṃ na ceva tassa bhagavato vacanaṃ arahato sammāsambuddhassa; ",
  "an4.180:2.9": "imassa ca bhikkhuno duggahitan’ti. ",
  "an4.180:2.10": "Iti hetaṃ, bhikkhave, chaḍḍeyyātha. ",
  "an4.180:3.1": "Idha pana, bhikkhave, bhikkhu evaṃ vadeyya: ",
  "an4.180:3.2": "‘sammukhā metaṃ, āvuso, bhagavato sutaṃ sammukhā paṭiggahitaṃ—",
  "an4.180:3.3": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:3.4": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:3.5": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:3.6": "Tāni ce sutte otāriyamānāni vinaye sandassiyamānāni sutte ceva otaranti vinaye ca sandissanti, niṭṭhamettha gantabbaṃ: ",
  "an4.180:3.7": "‘addhā idaṃ tassa bhagavato vacanaṃ arahato sammāsambuddhassa; ",
  "an4.180:3.8": "imassa ca bhikkhuno suggahitan’ti. ",
  "an4.180:3.9": "Idaṃ, bhikkhave, paṭhamaṃ mahāpadesaṃ dhāreyyātha. ",
  "an4.180:4.1": "Idha pana, bhikkhave, bhikkhu evaṃ vadeyya: ",
  "an4.180:4.2": "‘asukasmiṃ nāma āvāse saṅgho viharati sathero sapāmokkho. ",
  "an4.180:4.3": "Tassa me saṅghassa sammukhā sutaṃ sammukhā paṭiggahitaṃ—",
  "an4.180:4.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:4.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:4.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:4.7": "Tāni ce sutte otāriyamānāni vinaye sandassiyamānāni na ceva sutte otaranti na vinaye sandissanti, niṭṭhamettha gantabbaṃ: ",
  "an4.180:4.8": "‘addhā idaṃ na ceva tassa bhagavato vacanaṃ arahato sammāsambuddhassa; ",
  "an4.180:4.9": "tassa ca saṅghassa duggahitan’ti. ",
  "an4.180:4.10": "Iti hetaṃ, bhikkhave, chaḍḍeyyātha. ",
  "an4.180:5.1": "Idha pana, bhikkhave, bhikkhu evaṃ vadeyya: ",
  "an4.180:5.2": "‘asukasmiṃ nāma āvāse saṅgho viharati sathero sapāmokkho. ",
  "an4.180:5.3": "Tassa me saṅghassa sammukhā sutaṃ sammukhā paṭiggahitaṃ—",
  "an4.180:5.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:5.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:5.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:5.7": "Tāni ce sutte otāriyamānāni, vinaye sandassiyamānāni sutte ceva otaranti vinaye ca sandissanti, niṭṭhamettha gantabbaṃ: ",
  "an4.180:5.8": "‘addhā idaṃ tassa bhagavato vacanaṃ arahato sammāsambuddhassa; ",
  "an4.180:5.9": "tassa ca saṅghassa suggahitan’ti. ",
  "an4.180:5.10": "Idaṃ, bhikkhave, dutiyaṃ mahāpadesaṃ dhāreyyātha. ",
  "an4.180:6.1": "Idha pana, bhikkhave, bhikkhu evaṃ vadeyya: ",
  "an4.180:6.2": "‘asukasmiṃ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā. ",
  "an4.180:6.3": "Tesaṃ me therānaṃ sammukhā sutaṃ sammukhā paṭiggahitaṃ—",
  "an4.180:6.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:6.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:6.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:6.7": "Tāni ce sutte otāriyamānāni vinaye sandassiyamānāni na ceva sutte otaranti na vinaye sandissanti, niṭṭhamettha gantabbaṃ: ",
  "an4.180:6.8": "‘addhā idaṃ na ceva tassa bhagavato vacanaṃ arahato sammāsambuddhassa; ",
  "an4.180:6.9": "tesañca therānaṃ duggahitan’ti. ",
  "an4.180:6.10": "Iti hetaṃ, bhikkhave, chaḍḍeyyātha. ",
  "an4.180:7.1": "Idha pana, bhikkhave, bhikkhu evaṃ vadeyya: ",
  "an4.180:7.2": "‘asukasmiṃ nāma āvāse sambahulā therā bhikkhū viharanti bahussutā āgatāgamā dhammadharā vinayadharā mātikādharā. ",
  "an4.180:7.3": "Tesaṃ me therānaṃ sammukhā sutaṃ sammukhā paṭiggahitaṃ—",
  "an4.180:7.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:7.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:7.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:7.7": "Tāni ce sutte otāriyamānāni vinaye sandassiyamānāni sutte ceva otaranti vinaye ca sandissanti, niṭṭhamettha gantabbaṃ: ",
  "an4.180:7.8": "‘addhā idaṃ tassa bhagavato vacanaṃ arahato sammāsambuddhassa; ",
  "an4.180:7.9": "tesañca therānaṃ suggahitan’ti. ",
  "an4.180:7.10": "Idaṃ, bhikkhave, tatiyaṃ mahāpadesaṃ dhāreyyātha. ",
  "an4.180:8.1": "Idha pana, bhikkhave, bhikkhu evaṃ vadeyya: ",
  "an4.180:8.2": "‘asukasmiṃ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo. ",
  "an4.180:8.3": "Tassa me therassa sammukhā sutaṃ sammukhā paṭiggahitaṃ—",
  "an4.180:8.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:8.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:8.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:8.7": "Tāni ce sutte otāriyamānāni vinaye sandassiyamānāni na ceva sutte otaranti na vinaye sandissanti, niṭṭhamettha gantabbaṃ: ",
  "an4.180:8.8": "‘addhā idaṃ na ceva tassa bhagavato vacanaṃ arahato sammāsambuddhassa; ",
  "an4.180:8.9": "tassa ca therassa duggahitan’ti. ",
  "an4.180:8.10": "Iti hetaṃ, bhikkhave, chaḍḍeyyātha. ",
  "an4.180:9.1": "Idha pana, bhikkhave, bhikkhu evaṃ vadeyya: ",
  "an4.180:9.2": "‘asukasmiṃ nāma āvāse eko thero bhikkhu viharati bahussuto āgatāgamo dhammadharo vinayadharo mātikādharo. ",
  "an4.180:9.3": "Tassa me therassa sammukhā sutaṃ sammukhā paṭiggahitaṃ—",
  "an4.180:9.4": "ayaṃ dhammo, ayaṃ vinayo, idaṃ satthusāsanan’ti. ",
  "an4.180:9.5": "Tassa, bhikkhave, bhikkhuno bhāsitaṃ neva abhinanditabbaṃ nappaṭikkositabbaṃ. ",
  "an4.180:9.6": "Anabhinanditvā appaṭikkositvā tāni padabyañjanāni sādhukaṃ uggahetvā sutte otāretabbāni, vinaye sandassetabbāni. ",
  "an4.180:9.7": "Tāni ce sutte otāriyamānāni vinaye sandassiyamānāni sutte ceva otaranti vinaye ca sandissanti, niṭṭhamettha gantabbaṃ: ",
  "an4.180:9.8": "‘addhā idaṃ tassa bhagavato vacanaṃ arahato sammāsambuddhassa; ",
  "an4.180:9.9": "tassa ca therassa suggahitan’ti. ",
  "an4.180:9.10": "Idaṃ, bhikkhave, catutthaṃ mahāpadesaṃ dhāreyyātha. ",
  "an4.180:9.11": "Ime kho, bhikkhave, cattāro mahāpadesā”ti. ",
  "an4.180:9.12": "Dasamaṃ. ",
  "an4.180:9.13": "Sañcetaniyavaggo tatiyo. ",
  "an4.180:10.1": "Cetanā vibhatti koṭṭhiko, ",
  "an4.180:10.2": "Ānando upavāṇapañcamaṃ; ",
  "an4.180:10.3": "Āyācana rāhula jambālī, ",
  "an4.180:10.4": "Nibbānaṃ mahāpadesenāti. "
}