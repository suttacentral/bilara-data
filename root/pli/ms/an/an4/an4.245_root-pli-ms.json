{
  "an4.245:0.1": "Aṅguttara Nikāya 4 ",
  "an4.245:0.2": "25. Āpattibhayavagga ",
  "an4.245:0.3": "245. Sikkhānisaṃsasutta ",
  "an4.245:1.1": "“Sikkhānisaṃsamidaṃ, bhikkhave, brahmacariyaṃ vussati paññuttaraṃ vimuttisāraṃ satādhipateyyaṃ. ",
  "an4.245:1.2": "Kathañca, bhikkhave, sikkhānisaṃsaṃ hoti? ",
  "an4.245:1.3": "Idha, bhikkhave, mayā sāvakānaṃ ābhisamācārikā sikkhā paññattā appasannānaṃ pasādāya pasannānaṃ bhiyyobhāvāya. ",
  "an4.245:1.4": "Yathā yathā, bhikkhave, mayā sāvakānaṃ ābhisamācārikā sikkhā paññattā appasannānaṃ pasādāya pasannānaṃ bhiyyobhāvāya tathā tathā so tassā sikkhāya akhaṇḍakārī hoti acchiddakārī asabalakārī akammāsakārī, samādāya sikkhati sikkhāpadesu. ",
  "an4.245:2.1": "Puna caparaṃ, bhikkhave, mayā sāvakānaṃ ādibrahmacariyikā sikkhā paññattā sabbaso sammā dukkhakkhayāya. ",
  "an4.245:2.2": "Yathā yathā, bhikkhave, mayā sāvakānaṃ ādibrahmacariyikā sikkhā paññattā sabbaso sammā dukkhakkhayāya tathā tathā so tassā sikkhāya akhaṇḍakārī hoti acchiddakārī asabalakārī akammāsakārī, samādāya sikkhati sikkhāpadesu. ",
  "an4.245:2.3": "Evaṃ kho, bhikkhave, sikkhānisaṃsaṃ hoti. ",
  "an4.245:3.1": "Kathañca, bhikkhave, paññuttaraṃ hoti? ",
  "an4.245:3.2": "Idha, bhikkhave, mayā sāvakānaṃ dhammā desitā sabbaso sammā dukkhakkhayāya. ",
  "an4.245:3.3": "Yathā yathā, bhikkhave, mayā sāvakānaṃ dhammā desitā sabbaso sammā dukkhakkhayāya tathā tathāssa te dhammā paññāya samavekkhitā honti. ",
  "an4.245:3.4": "Evaṃ kho, bhikkhave, paññuttaraṃ hoti. ",
  "an4.245:4.1": "Kathañca, bhikkhave, vimuttisāraṃ hoti? ",
  "an4.245:4.2": "Idha, bhikkhave, mayā sāvakānaṃ dhammā desitā sabbaso sammā dukkhakkhayāya. ",
  "an4.245:4.3": "Yathā yathā, bhikkhave, mayā sāvakānaṃ dhammā desitā sabbaso sammā dukkhakkhayāya tathā tathāssa te dhammā vimuttiyā phusitā honti. ",
  "an4.245:4.4": "Evaṃ kho, bhikkhave, vimuttisāraṃ hoti. ",
  "an4.245:5.1": "Kathañca, bhikkhave, satādhipateyyaṃ hoti? ",
  "an4.245:5.2": "‘Iti aparipūraṃ vā ābhisamācārikaṃ sikkhaṃ paripūressāmi, paripūraṃ vā ābhisamācārikaṃ sikkhaṃ tattha tattha paññāya anuggahessāmī’ti—ajjhattaṃyeva sati sūpaṭṭhitā hoti. ",
  "an4.245:5.3": "‘Iti aparipūraṃ vā ādibrahmacariyikaṃ sikkhaṃ paripūressāmi, paripūraṃ vā ādibrahmacariyikaṃ sikkhaṃ tattha tattha paññāya anuggahessāmī’ti—ajjhattaṃyeva sati sūpaṭṭhitā hoti. ",
  "an4.245:5.4": "‘Iti asamavekkhitaṃ vā dhammaṃ paññāya samavekkhissāmi, samavekkhitaṃ vā dhammaṃ tattha tattha paññāya anuggahessāmī’ti—ajjhattaṃyeva sati sūpaṭṭhitā hoti. ",
  "an4.245:5.5": "‘Iti aphusitaṃ vā dhammaṃ vimuttiyā phusissāmi, phusitaṃ vā dhammaṃ tattha tattha paññāya anuggahessāmī’ti—ajjhattaṃyeva sati sūpaṭṭhitā hoti. ",
  "an4.245:5.6": "Evaṃ kho, bhikkhave, satādhipateyyaṃ hoti. ",
  "an4.245:5.7": "‘Sikkhānisaṃsamidaṃ, bhikkhave, brahmacariyaṃ vussati paññuttaraṃ vimuttisāraṃ satādhipateyyan’ti, ",
  "an4.245:5.8": "iti yaṃ taṃ vuttaṃ idametaṃ paṭicca vuttan”ti. ",
  "an4.245:5.9": "Tatiyaṃ. "
}