{
  "an4.15:0.1": "Aṅguttara Nikāya 4 ",
  "an4.15:0.2": "2. Caravagga ",
  "an4.15:0.3": "15. Paññattisutta ",
  "an4.15:1.1": "“Catasso imā, bhikkhave, aggapaññattiyo. ",
  "an4.15:1.2": "Katamā catasso? ",
  "an4.15:1.3": "Etadaggaṃ, bhikkhave, attabhāvīnaṃ yadidaṃ—",
  "an4.15:1.4": "rāhu asurindo. ",
  "an4.15:1.5": "Etadaggaṃ, bhikkhave, kāmabhogīnaṃ yadidaṃ—",
  "an4.15:1.6": "rājā mandhātā. ",
  "an4.15:1.7": "Etadaggaṃ, bhikkhave, ādhipateyyānaṃ yadidaṃ—",
  "an4.15:1.8": "māro pāpimā. ",
  "an4.15:1.9": "Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato aggamakkhāyati arahaṃ sammāsambuddho. ",
  "an4.15:1.10": "Imā kho, bhikkhave, catasso aggapaññattiyoti. ",
  "an4.15:2.1": "Rāhuggaṃ attabhāvīnaṃ, ",
  "an4.15:2.2": "mandhātā kāmabhoginaṃ; ",
  "an4.15:2.3": "Māro ādhipateyyānaṃ, ",
  "an4.15:2.4": "iddhiyā yasasā jalaṃ. ",
  "an4.15:3.1": "Uddhaṃ tiriyaṃ apācīnaṃ, ",
  "an4.15:3.2": "yāvatājagatogati; ",
  "an4.15:3.3": "Sadevakassa lokassa, ",
  "an4.15:3.4": "buddho aggo pavuccatī”ti. ",
  "an4.15:3.5": "Pañcamaṃ. "
}