{
  "an4.107:0.1": "Aṅguttara Nikāya 4 ",
  "an4.107:0.2": "11. Valāhakavagga ",
  "an4.107:0.3": "107. Mūsikasutta ",
  "an4.107:1.1": "“Catasso imā, bhikkhave, mūsikā. ",
  "an4.107:1.2": "Katamā catasso? ",
  "an4.107:1.3": "Gādhaṃ kattā no vasitā, vasitā no gādhaṃ kattā, neva gādhaṃ kattā no vasitā, gādhaṃ kattā ca vasitā ca—",
  "an4.107:1.4": "imā kho, bhikkhave, catasso mūsikā. ",
  "an4.107:1.5": "Evamevaṃ kho, bhikkhave, cattāro mūsikūpamā puggalā santo saṃvijjamānā lokasmiṃ. ",
  "an4.107:1.6": "Katame cattāro? ",
  "an4.107:1.7": "Gādhaṃ kattā no vasitā, vasitā no gādhaṃ kattā, neva gādhaṃ kattā no vasitā, gādhaṃ kattā ca vasitā ca. ",
  "an4.107:2.1": "Kathañca, bhikkhave, puggalo gādhaṃ kattā hoti no vasitā? ",
  "an4.107:2.2": "Idha, bhikkhave, ekacco puggalo dhammaṃ pariyāpuṇāti—",
  "an4.107:2.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.107:2.4": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.107:2.5": "Evaṃ kho, bhikkhave, puggalo gādhaṃ kattā hoti, no vasitā. ",
  "an4.107:2.6": "Seyyathāpi sā, bhikkhave, mūsikā gādhaṃ kattā, no vasitā; ",
  "an4.107:2.7": "tathūpamāhaṃ, bhikkhave, imaṃ puggalaṃ vadāmi. ",
  "an4.107:3.1": "Kathañca, bhikkhave, puggalo vasitā hoti, no gādhaṃ kattā? ",
  "an4.107:3.2": "Idha, bhikkhave, ekacco puggalo dhammaṃ na pariyāpuṇāti—",
  "an4.107:3.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.107:3.4": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.107:3.5": "Evaṃ kho, bhikkhave, puggalo vasitā hoti, no gādhaṃ kattā. ",
  "an4.107:3.6": "Seyyathāpi sā, bhikkhave, mūsikā vasitā hoti, no gādhaṃ kattā; ",
  "an4.107:3.7": "tathūpamāhaṃ, bhikkhave, imaṃ, puggalaṃ vadāmi. ",
  "an4.107:4.1": "Kathañca, bhikkhave, puggalo neva gādhaṃ kattā hoti no vasitā? ",
  "an4.107:4.2": "Idha, bhikkhave, ekacco puggalo dhammaṃ na pariyāpuṇāti—",
  "an4.107:4.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.107:4.4": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.107:4.5": "Evaṃ kho, bhikkhave, puggalo neva gādhaṃ kattā hoti, no vasitā. ",
  "an4.107:4.6": "Seyyathāpi sā, bhikkhave, mūsikā neva gādhaṃ kattā hoti, no vasitā; ",
  "an4.107:4.7": "tathūpamāhaṃ, bhikkhave, imaṃ puggalaṃ vadāmi. ",
  "an4.107:5.1": "Kathañca, bhikkhave, puggalo gādhaṃ kattā ca hoti vasitā ca? ",
  "an4.107:5.2": "Idha, bhikkhave, ekacco puggalo dhammaṃ pariyāpuṇāti—",
  "an4.107:5.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.107:5.4": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.107:5.5": "Evaṃ kho, bhikkhave, puggalo gādhaṃ kattā ca hoti vasitā ca. ",
  "an4.107:5.6": "Seyyathāpi sā, bhikkhave, mūsikā gādhaṃ kattā ca hoti vasitā ca; ",
  "an4.107:5.7": "tathūpamāhaṃ, bhikkhave, imaṃ puggalaṃ vadāmi. ",
  "an4.107:5.8": "Ime kho, bhikkhave, cattāro mūsikūpamā puggalā santo saṃvijjamānā lokasmin”ti. ",
  "an4.107:5.9": "Sattamaṃ. "
}