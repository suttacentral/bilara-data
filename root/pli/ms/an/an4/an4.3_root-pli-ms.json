{
  "an4.3:0.1": "Aṅguttara Nikāya 4 ",
  "an4.3:0.2": "1. Bhaṇḍagāmavagga ",
  "an4.3:0.3": "3. Paṭhamakhatasutta ",
  "an4.3:1.1": "“Catūhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an4.3:1.2": "Katamehi catūhi? ",
  "an4.3:1.3": "Ananuvicca apariyogāhetvā avaṇṇārahassa vaṇṇaṃ bhāsati, ",
  "an4.3:1.4": "ananuvicca apariyogāhetvā vaṇṇārahassa avaṇṇaṃ bhāsati, ",
  "an4.3:1.5": "ananuvicca apariyogāhetvā appasādanīye ṭhāne pasādaṃ upadaṃseti, ",
  "an4.3:1.6": "ananuvicca apariyogāhetvā pasādanīye ṭhāne appasādaṃ upadaṃseti—",
  "an4.3:1.7": "imehi kho, bhikkhave, catūhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. ",
  "an4.3:2.1": "Catūhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. ",
  "an4.3:2.2": "Katamehi catūhi? ",
  "an4.3:2.3": "Anuvicca pariyogāhetvā avaṇṇārahassa avaṇṇaṃ bhāsati, ",
  "an4.3:2.4": "anuvicca pariyogāhetvā vaṇṇārahassa vaṇṇaṃ bhāsati, ",
  "an4.3:2.5": "anuvicca pariyogāhetvā appasādanīye ṭhāne appasādaṃ upadaṃseti, ",
  "an4.3:2.6": "anuvicca pariyogāhetvā pasādanīye ṭhāne pasādaṃ upadaṃseti—",
  "an4.3:2.7": "imehi kho, bhikkhave, catūhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatīti. ",
  "an4.3:3.1": "Yo nindiyaṃ pasaṃsati, ",
  "an4.3:3.2": "Taṃ vā nindati yo pasaṃsiyo; ",
  "an4.3:3.3": "Vicināti mukhena so kaliṃ, ",
  "an4.3:3.4": "Kalinā tena sukhaṃ na vindati. ",
  "an4.3:4.1": "Appamatto ayaṃ kali, ",
  "an4.3:4.2": "Yo akkhesu dhanaparājayo; ",
  "an4.3:4.3": "Sabbassāpi sahāpi attanā, ",
  "an4.3:4.4": "Ayameva mahantataro kali; ",
  "an4.3:4.5": "Yo sugatesu manaṃ padosaye. ",
  "an4.3:5.1": "Sataṃ sahassānaṃ nirabbudānaṃ, ",
  "an4.3:5.2": "Chattiṃsatī pañca ca abbudāni; ",
  "an4.3:5.3": "Yamariyagarahī nirayaṃ upeti, ",
  "an4.3:5.4": "Vācaṃ manañca paṇidhāya pāpakan”ti. ",
  "an4.3:5.5": "Tatiyaṃ. "
}