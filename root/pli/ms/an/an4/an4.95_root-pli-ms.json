{
  "an4.95:0.1": "Aṅguttara Nikāya 4 ",
  "an4.95:0.2": "10. Asuravagga ",
  "an4.95:0.3": "95. Chavālātasutta ",
  "an4.95:1.1": "“Cattārome, bhikkhave, puggalā santo saṃvijjamānā lokasmiṃ. ",
  "an4.95:1.2": "Katame cattāro? ",
  "an4.95:1.3": "Nevattahitāya paṭipanno no parahitāya, parahitāya paṭipanno no attahitāya, attahitāya paṭipanno no parahitāya, attahitāya ceva paṭipanno parahitāya ca. ",
  "an4.95:2.1": "Seyyathāpi, bhikkhave, chavālātaṃ ubhato padittaṃ, majjhe gūthagataṃ, neva gāme kaṭṭhatthaṃ pharati na araññe (); ",
  "an4.95:2.2": "tathūpamāhaṃ, bhikkhave, imaṃ puggalaṃ vadāmi yvāyaṃ puggalo nevattahitāya paṭipanno no parahitāya. ",
  "an4.95:3.1": "Tatra, bhikkhave, yvāyaṃ puggalo parahitāya paṭipanno no attahitāya, ayaṃ imesaṃ dvinnaṃ puggalānaṃ abhikkantataro ca paṇītataro ca. ",
  "an4.95:3.2": "Tatra, bhikkhave, yvāyaṃ puggalo attahitāya paṭipanno no parahitāya, ayaṃ imesaṃ tiṇṇaṃ puggalānaṃ abhikkantataro ca paṇītataro ca. ",
  "an4.95:3.3": "Tatra, bhikkhave, yvāyaṃ puggalo attahitāya ceva paṭipanno parahitāya ca, ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca. ",
  "an4.95:4.1": "Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo, sappimaṇḍo tattha aggamakkhāyati; ",
  "an4.95:4.2": "evamevaṃ kho, bhikkhave, yvāyaṃ puggalo attahitāya ceva paṭipanno parahitāya ca, ayaṃ imesaṃ catunnaṃ puggalānaṃ aggo ca seṭṭho ca pāmokkho ca uttamo ca pavaro ca. ",
  "an4.95:4.3": "Ime kho, bhikkhave, cattāro puggalā santo saṃvijjamānā lokasmin”ti. ",
  "an4.95:4.4": "Pañcamaṃ. "
}