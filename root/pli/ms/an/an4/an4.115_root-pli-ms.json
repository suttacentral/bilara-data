{
  "an4.115:0.1": "Aṅguttara Nikāya 4 ",
  "an4.115:0.2": "12. Kesivagga ",
  "an4.115:0.3": "115. Ṭhānasutta ",
  "an4.115:1.1": "“Cattārimāni, bhikkhave, ṭhānāni. ",
  "an4.115:1.2": "Katamāni cattāri? ",
  "an4.115:1.3": "Atthi, bhikkhave, ṭhānaṃ amanāpaṃ kātuṃ; ",
  "an4.115:1.4": "tañca kayiramānaṃ anatthāya saṃvattati. ",
  "an4.115:1.5": "Atthi, bhikkhave, ṭhānaṃ amanāpaṃ kātuṃ; ",
  "an4.115:1.6": "tañca kayiramānaṃ atthāya saṃvattati. ",
  "an4.115:1.7": "Atthi, bhikkhave, ṭhānaṃ manāpaṃ kātuṃ; ",
  "an4.115:1.8": "tañca kayiramānaṃ anatthāya saṃvattati. ",
  "an4.115:1.9": "Atthi, bhikkhave, ṭhānaṃ manāpaṃ kātuṃ; ",
  "an4.115:1.10": "tañca kayiramānaṃ atthāya saṃvattati. ",
  "an4.115:2.1": "Tatra, bhikkhave, yamidaṃ ṭhānaṃ amanāpaṃ kātuṃ; ",
  "an4.115:2.2": "tañca kayiramānaṃ anatthāya saṃvattati—",
  "an4.115:2.3": "idaṃ, bhikkhave, ṭhānaṃ ubhayeneva na kattabbaṃ maññati. ",
  "an4.115:2.4": "Yampidaṃ ṭhānaṃ amanāpaṃ kātuṃ; ",
  "an4.115:2.5": "imināpi naṃ na kattabbaṃ maññati. ",
  "an4.115:2.6": "Yampidaṃ ṭhānaṃ kayiramānaṃ anatthāya saṃvattati; ",
  "an4.115:2.7": "imināpi naṃ na kattabbaṃ maññati. ",
  "an4.115:2.8": "Idaṃ, bhikkhave, ṭhānaṃ ubhayeneva na kattabbaṃ maññati. ",
  "an4.115:3.1": "Tatra, bhikkhave, yamidaṃ ṭhānaṃ amanāpaṃ kātuṃ; ",
  "an4.115:3.2": "tañca kayiramānaṃ atthāya saṃvattati—",
  "an4.115:3.3": "imasmiṃ, bhikkhave, ṭhāne bālo ca paṇḍito ca veditabbo purisathāme purisavīriye purisaparakkame. ",
  "an4.115:3.4": "Na, bhikkhave, bālo iti paṭisañcikkhati: ",
  "an4.115:3.5": "‘kiñcāpi kho idaṃ ṭhānaṃ amanāpaṃ kātuṃ; ",
  "an4.115:3.6": "atha carahidaṃ ṭhānaṃ kayiramānaṃ atthāya saṃvattatī’ti. ",
  "an4.115:3.7": "So taṃ ṭhānaṃ na karoti. ",
  "an4.115:3.8": "Tassa taṃ ṭhānaṃ akayiramānaṃ anatthāya saṃvattati. ",
  "an4.115:3.9": "Paṇḍito ca kho, bhikkhave, iti paṭisañcikkhati: ",
  "an4.115:3.10": "‘kiñcāpi kho idaṃ ṭhānaṃ amanāpaṃ kātuṃ; ",
  "an4.115:3.11": "atha carahidaṃ ṭhānaṃ kayiramānaṃ atthāya saṃvattatī’ti. ",
  "an4.115:3.12": "So taṃ ṭhānaṃ karoti. ",
  "an4.115:3.13": "Tassa taṃ ṭhānaṃ kayiramānaṃ atthāya saṃvattati. ",
  "an4.115:4.1": "Tatra, bhikkhave, yamidaṃ ṭhānaṃ manāpaṃ kātuṃ; ",
  "an4.115:4.2": "tañca kayiramānaṃ anatthāya saṃvattati—",
  "an4.115:4.3": "imasmimpi, bhikkhave, ṭhāne bālo ca paṇḍito ca veditabbo purisathāme purisavīriye purisaparakkame. ",
  "an4.115:4.4": "Na, bhikkhave, bālo iti paṭisañcikkhati: ",
  "an4.115:4.5": "‘kiñcāpi kho idaṃ ṭhānaṃ manāpaṃ kātuṃ; ",
  "an4.115:4.6": "atha carahidaṃ ṭhānaṃ kayiramānaṃ anatthāya saṃvattatī’ti. ",
  "an4.115:4.7": "So taṃ ṭhānaṃ karoti. ",
  "an4.115:4.8": "Tassa taṃ ṭhānaṃ kayiramānaṃ anatthāya saṃvattati. ",
  "an4.115:4.9": "Paṇḍito ca kho, bhikkhave, iti paṭisañcikkhati: ",
  "an4.115:4.10": "‘kiñcāpi kho idaṃ ṭhānaṃ manāpaṃ kātuṃ; ",
  "an4.115:4.11": "atha carahidaṃ ṭhānaṃ kayiramānaṃ anatthāya saṃvattatī’ti. ",
  "an4.115:4.12": "So taṃ ṭhānaṃ na karoti. ",
  "an4.115:4.13": "Tassa taṃ ṭhānaṃ akayiramānaṃ atthāya saṃvattati. ",
  "an4.115:5.1": "Tatra, bhikkhave, yamidaṃ ṭhānaṃ manāpaṃ kātuṃ, tañca kayiramānaṃ atthāya saṃvattati—",
  "an4.115:5.2": "idaṃ, bhikkhave, ṭhānaṃ ubhayeneva kattabbaṃ maññati. ",
  "an4.115:5.3": "Yampidaṃ ṭhānaṃ manāpaṃ kātuṃ, imināpi naṃ kattabbaṃ maññati; ",
  "an4.115:5.4": "yampidaṃ ṭhānaṃ kayiramānaṃ atthāya saṃvattati, imināpi naṃ kattabbaṃ maññati. ",
  "an4.115:5.5": "Idaṃ, bhikkhave, ṭhānaṃ ubhayeneva kattabbaṃ maññati. ",
  "an4.115:5.6": "Imāni kho, bhikkhave, cattāri ṭhānānī”ti. ",
  "an4.115:5.7": "Pañcamaṃ. "
}