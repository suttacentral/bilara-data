{
  "an4.166:0.1": "Aṅguttara Nikāya 4 ",
  "an4.166:0.2": "17. Paṭipadāvagga ",
  "an4.166:0.3": "166. Ubhayasutta ",
  "an4.166:1.1": "“Catasso imā, bhikkhave, paṭipadā. ",
  "an4.166:1.2": "Katamā catasso? ",
  "an4.166:1.3": "Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. ",
  "an4.166:2.1": "Tatra, bhikkhave, yāyaṃ paṭipadā dukkhā dandhābhiññā, ayaṃ, bhikkhave, paṭipadā ubhayeneva hīnā akkhāyati. Yampāyaṃ paṭipadā dukkhā, imināpāyaṃ hīnā akkhāyati; yampāyaṃ paṭipadā dandhā, imināpāyaṃ hīnā akkhāyati. ",
  "an4.166:2.2": "Ayaṃ, bhikkhave, paṭipadā ubhayeneva hīnā akkhāyati. ",
  "an4.166:3.1": "Tatra, bhikkhave, yāyaṃ paṭipadā dukkhā khippābhiññā, ayaṃ, bhikkhave, paṭipadā dukkhattā hīnā akkhāyati. ",
  "an4.166:4.1": "Tatra, bhikkhave, yāyaṃ paṭipadā sukhā dandhābhiññā, ayaṃ, bhikkhave, paṭipadā dandhattā hīnā akkhāyati. ",
  "an4.166:5.1": "Tatra, bhikkhave, yāyaṃ paṭipadā sukhā khippābhiññā, ayaṃ, bhikkhave, paṭipadā ubhayeneva paṇītā akkhāyati. Yampāyaṃ paṭipadā sukhā, imināpāyaṃ paṇītā akkhāyati; yampāyaṃ paṭipadā khippā, imināpāyaṃ paṇītā akkhāyati. ",
  "an4.166:5.2": "Ayaṃ, bhikkhave, paṭipadā ubhayeneva paṇītā akkhāyati. ",
  "an4.166:5.3": "Imā kho, bhikkhave, catasso paṭipadā”ti. ",
  "an4.166:5.4": "Chaṭṭhaṃ. "
}