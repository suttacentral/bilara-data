{
  "an4.68:0.1": "Aṅguttara Nikāya 4 ",
  "an4.68:0.2": "7. Pattakammavagga ",
  "an4.68:0.3": "68. Devadattasutta ",
  "an4.68:1.1": "Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. ",
  "an4.68:1.2": "Tatra kho bhagavā devadattaṃ ārabbha bhikkhū āmantesi: ",
  "an4.68:1.3": "“attavadhāya, bhikkhave, devadattassa lābhasakkārasiloko udapādi. ",
  "an4.68:1.4": "Parābhavāya, bhikkhave, devadattassa lābhasakkārasiloko udapādi. ",
  "an4.68:2.1": "Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; ",
  "an4.68:2.2": "evamevaṃ kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "an4.68:3.1": "Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; ",
  "an4.68:3.2": "evamevaṃ kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "an4.68:4.1": "Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; ",
  "an4.68:4.2": "evamevaṃ kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. ",
  "an4.68:5.1": "Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; ",
  "an4.68:5.2": "evamevaṃ kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādīti. ",
  "an4.68:6.1": "Phalaṃ ve kadaliṃ hanti, ",
  "an4.68:6.2": "phalaṃ veḷuṃ phalaṃ naḷaṃ; ",
  "an4.68:6.3": "Sakkāro kāpurisaṃ hanti, ",
  "an4.68:6.4": "gabbho assatariṃ yathā”ti. ",
  "an4.68:6.5": "Aṭṭhamaṃ. "
}