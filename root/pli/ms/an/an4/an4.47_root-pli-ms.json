{
  "an4.47:0.1": "Aṅguttara Nikāya 4 ",
  "an4.47:0.2": "5. Rohitassavagga ",
  "an4.47:0.3": "47. Suvidūrasutta ",
  "an4.47:1.1": "“Cattārimāni, bhikkhave, suvidūravidūrāni. ",
  "an4.47:1.2": "Katamāni cattāri? ",
  "an4.47:1.3": "Nabhañca, bhikkhave, pathavī ca; ",
  "an4.47:1.4": "idaṃ paṭhamaṃ suvidūravidūre. ",
  "an4.47:1.5": "Orimañca, bhikkhave, tīraṃ samuddassa pārimañca; ",
  "an4.47:1.6": "idaṃ dutiyaṃ suvidūravidūre. ",
  "an4.47:1.7": "Yato ca, bhikkhave, verocano abbhudeti yattha ca atthameti; ",
  "an4.47:1.8": "idaṃ tatiyaṃ suvidūravidūre. ",
  "an4.47:1.9": "Satañca, bhikkhave, dhammo asatañca dhammo; ",
  "an4.47:1.10": "idaṃ catutthaṃ suvidūravidūre. ",
  "an4.47:1.11": "Imāni kho, bhikkhave, cattāri suvidūravidūrānīti. ",
  "an4.47:2.1": "Nabhañca dūre pathavī ca dūre, ",
  "an4.47:2.2": "Pāraṃ samuddassa tadāhu dūre; ",
  "an4.47:2.3": "Yato ca verocano abbhudeti, ",
  "an4.47:2.4": "Pabhaṅkaro yattha ca atthameti; ",
  "an4.47:2.5": "Tato have dūrataraṃ vadanti, ",
  "an4.47:2.6": "Satañca dhammaṃ asatañca dhammaṃ. ",
  "an4.47:3.1": "Abyāyiko hoti sataṃ samāgamo, ",
  "an4.47:3.2": "Yāvāpi tiṭṭheyya tatheva hoti; ",
  "an4.47:3.3": "Khippañhi veti asataṃ samāgamo, ",
  "an4.47:3.4": "Tasmā sataṃ dhammo asabbhi ārakā”ti. ",
  "an4.47:3.5": "Sattamaṃ. "
}