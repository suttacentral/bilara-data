{
  "an4.104:0.1": "Aṅguttara Nikāya 4 ",
  "an4.104:0.2": "11. Valāhakavagga ",
  "an4.104:0.3": "104. Udakarahadasutta ",
  "an4.104:1.1": "“Cattārome, bhikkhave, udakarahadā. ",
  "an4.104:1.2": "Katame cattāro? ",
  "an4.104:1.3": "Uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso—",
  "an4.104:1.4": "Ime kho, bhikkhave, cattāro udakarahadā. ",
  "an4.104:1.5": "Evamevaṃ kho, bhikkhave, cattāro udakarahadūpamā puggalā santo saṃvijjamānā lokasmiṃ. ",
  "an4.104:1.6": "Katame cattāro? ",
  "an4.104:1.7": "Uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso. ",
  "an4.104:2.1": "Kathañca, bhikkhave, puggalo uttāno hoti gambhīrobhāso? ",
  "an4.104:2.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.104:2.3": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.104:2.4": "Evaṃ kho, bhikkhave, puggalo uttāno hoti gambhīrobhāso. ",
  "an4.104:2.5": "Seyyathāpi so, bhikkhave, udakarahado uttāno gambhīrobhāso; ",
  "an4.104:2.6": "tathūpamāhaṃ, bhikkhave, imaṃ puggalaṃ vadāmi. ",
  "an4.104:3.1": "Kathañca, bhikkhave, puggalo gambhīro hoti uttānobhāso? ",
  "an4.104:3.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.104:3.3": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.104:3.4": "Evaṃ kho, bhikkhave, puggalo gambhīro hoti uttānobhāso. ",
  "an4.104:3.5": "Seyyathāpi so, bhikkhave, udakarahado gambhīro uttānobhāso; ",
  "an4.104:3.6": "tathūpamāhaṃ, bhikkhave, imaṃ puggalaṃ vadāmi. ",
  "an4.104:4.1": "Kathañca, bhikkhave, puggalo uttāno hoti uttānobhāso? ",
  "an4.104:4.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.104:4.3": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.104:4.4": "Evaṃ kho, bhikkhave, puggalo uttāno hoti uttānobhāso. ",
  "an4.104:4.5": "Seyyathāpi so, bhikkhave, udakarahado uttāno uttānobhāso; ",
  "an4.104:4.6": "tathūpamāhaṃ, bhikkhave, imaṃ puggalaṃ vadāmi. ",
  "an4.104:5.1": "Kathañca, bhikkhave, puggalo gambhīro hoti gambhīrobhāso? ",
  "an4.104:5.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.104:5.3": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.104:5.4": "Evaṃ kho, bhikkhave, puggalo gambhīro hoti gambhīrobhāso. ",
  "an4.104:5.5": "Seyyathāpi so, bhikkhave, udakarahado gambhīro gambhīrobhāso; ",
  "an4.104:5.6": "tathūpamāhaṃ, bhikkhave, imaṃ puggalaṃ vadāmi. ",
  "an4.104:5.7": "Ime kho, bhikkhave, cattāro udakarahadūpamā puggalā santo saṃvijjamānā lokasmin”ti. ",
  "an4.104:5.8": "Catutthaṃ. "
}