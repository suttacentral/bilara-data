{
  "an4.11:0.1": "Aṅguttara Nikāya 4 ",
  "an4.11:0.2": "2. Caravagga ",
  "an4.11:0.3": "11. Carasutta ",
  "an4.11:1.1": "“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:1.2": "Tañce bhikkhu adhivāseti, nappajahati na vinodeti na byantīkaroti na anabhāvaṃ gameti, carampi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati. ",
  "an4.11:2.1": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:2.2": "Tañce bhikkhu adhivāseti, nappajahati na vinodeti na byantīkaroti na anabhāvaṃ gameti, ṭhitopi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati. ",
  "an4.11:3.1": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:3.2": "Tañce bhikkhu adhivāseti, nappajahati na vinodeti na byantīkaroti na anabhāvaṃ gameti, nisinnopi, bhikkhave, bhikkhu evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati. ",
  "an4.11:4.1": "Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. ",
  "an4.11:4.2": "Tañce bhikkhu adhivāseti, nappajahati na vinodeti na byantīkaroti na anabhāvaṃ gameti, sayānopi, bhikkhave, bhikkhu jāgaro evaṃbhūto ‘anātāpī anottāpī satataṃ samitaṃ kusīto hīnavīriyo’ti vuccati. ",
  "an4.11:5.1": "Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:5.2": "Tañce bhikkhu nādhivāseti, pajahati vinodeti byantīkaroti anabhāvaṃ gameti; ",
  "an4.11:5.3": "carampi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati. ",
  "an4.11:6.1": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:6.2": "Tañce bhikkhu nādhivāseti, pajahati vinodeti byantīkaroti anabhāvaṃ gameti; ",
  "an4.11:6.3": "ṭhitopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati. ",
  "an4.11:7.1": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā. ",
  "an4.11:7.2": "Tañce bhikkhu nādhivāseti, pajahati vinodeti byantīkaroti anabhāvaṃ gameti; ",
  "an4.11:7.3": "nisinnopi, bhikkhave, bhikkhu evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccati. ",
  "an4.11:8.1": "Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā. ",
  "an4.11:8.2": "Tañce bhikkhu nādhivāseti, pajahati vinodeti byantīkaroti anabhāvaṃ gameti; ",
  "an4.11:8.3": "sayānopi, bhikkhave, bhikkhu jāgaro evaṃbhūto ‘ātāpī ottāpī satataṃ samitaṃ āraddhavīriyo pahitatto’ti vuccatīti. ",
  "an4.11:9.1": "Caraṃ vā yadi vā tiṭṭhaṃ, ",
  "an4.11:9.2": "nisinno uda vā sayaṃ; ",
  "an4.11:9.3": "Yo vitakkaṃ vitakketi, ",
  "an4.11:9.4": "pāpakaṃ gehanissitaṃ. ",
  "an4.11:10.1": "Kummaggappaṭipanno so, ",
  "an4.11:10.2": "Mohaneyyesu mucchito; ",
  "an4.11:10.3": "Abhabbo tādiso bhikkhu, ",
  "an4.11:10.4": "Phuṭṭhuṃ sambodhimuttamaṃ. ",
  "an4.11:11.1": "Yo ca caraṃ vā tiṭṭhaṃ vā, ",
  "an4.11:11.2": "Nisinno uda vā sayaṃ; ",
  "an4.11:11.3": "Vitakkaṃ samayitvāna, ",
  "an4.11:11.4": "Vitakkūpasame rato; ",
  "an4.11:11.5": "Bhabbo so tādiso bhikkhu, ",
  "an4.11:11.6": "Phuṭṭhuṃ sambodhimuttaman”ti. ",
  "an4.11:11.7": "Paṭhamaṃ. "
}