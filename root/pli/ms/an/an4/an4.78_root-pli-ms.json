{
  "an4.78:0.1": "Aṅguttara Nikāya 4 ",
  "an4.78:0.2": "8. Apaṇṇakavagga ",
  "an4.78:0.3": "78. Dakkhiṇasutta ",
  "an4.78:1.1": "“Catasso imā, bhikkhave, dakkhiṇā visuddhiyo. ",
  "an4.78:1.2": "Katamā catasso? ",
  "an4.78:1.3": "Atthi, bhikkhave, dakkhiṇā dāyakato visujjhati, no paṭiggāhakato; ",
  "an4.78:1.4": "atthi, bhikkhave, dakkhiṇā paṭiggāhakato visujjhati, no dāyakato; ",
  "an4.78:1.5": "atthi, bhikkhave, dakkhiṇā neva dāyakato visujjhati, no paṭiggāhakato; ",
  "an4.78:1.6": "atthi, bhikkhave, dakkhiṇā dāyakato ceva visujjhati paṭiggāhakato ca. ",
  "an4.78:2.1": "Kathañca, bhikkhave, dakkhiṇā dāyakato visujjhati, no paṭiggāhakato? ",
  "an4.78:2.2": "Idha, bhikkhave, dāyako hoti sīlavā kalyāṇadhammo; paṭiggāhakā honti dussīlā pāpadhammā. ",
  "an4.78:2.3": "Evaṃ kho, bhikkhave, dakkhiṇā dāyakato visujjhati, no paṭiggāhakato. ",
  "an4.78:3.1": "Kathañca, bhikkhave, dakkhiṇā paṭiggāhakato visujjhati, no dāyakato? ",
  "an4.78:3.2": "Idha, bhikkhave, dāyako hoti dussīlo pāpadhammo; paṭiggāhakā honti sīlavanto kalyāṇadhammā. ",
  "an4.78:3.3": "Evaṃ kho, bhikkhave, dakkhiṇā paṭiggāhakato visujjhati, no dāyakato. ",
  "an4.78:4.1": "Kathañca, bhikkhave, dakkhiṇā neva dāyakato visujjhati, no paṭiggāhakato? ",
  "an4.78:4.2": "Idha, bhikkhave, dāyako hoti dussīlo pāpadhammo; paṭiggāhakāpi honti dussīlā pāpadhammā. ",
  "an4.78:4.3": "Evaṃ kho, bhikkhave, dakkhiṇā neva dāyakato visujjhati, no paṭiggāhakato. ",
  "an4.78:5.1": "Kathañca, bhikkhave, dakkhiṇā dāyakato ceva visujjhati paṭiggāhakato ca? ",
  "an4.78:5.2": "Idha, bhikkhave, dāyako hoti sīlavā kalyāṇadhammo; paṭiggāhakāpi honti sīlavanto kalyāṇadhammā. ",
  "an4.78:5.3": "Evaṃ kho, bhikkhave, dakkhiṇā dāyakato ceva visujjhati paṭiggāhakato ca. ",
  "an4.78:5.4": "Imā kho, bhikkhave, catasso dakkhiṇā visuddhiyo”ti. ",
  "an4.78:5.5": "Aṭṭhamaṃ. "
}