{
  "an4.33:0.1": "Aṅguttara Nikāya 4 ",
  "an4.33:0.2": "4. Cakkavagga ",
  "an4.33:0.3": "33. Sīhasutta ",
  "an4.33:1.1": "“Sīho, bhikkhave, migarājā sāyanhasamayaṃ āsayā nikkhamati. ",
  "an4.33:1.2": "Āsayā nikkhamitvā vijambhati. ",
  "an4.33:1.3": "Vijambhitvā samantā catuddisā anuviloketi. ",
  "an4.33:1.4": "Samantā catuddisā anuviloketvā tikkhattuṃ sīhanādaṃ nadati. ",
  "an4.33:1.5": "Tikkhattuṃ sīhanādaṃ naditvā gocarāya pakkamati. ",
  "an4.33:1.6": "Ye kho pana te, bhikkhave, tiracchānagatā pāṇā sīhassa migarañño nadato saddaṃ suṇanti, te yebhuyyena bhayaṃ saṃvegaṃ santāsaṃ āpajjanti. ",
  "an4.33:1.7": "Bilaṃ bilāsayā pavisanti, dakaṃ dakāsayā pavisanti, vanaṃ vanāsayā pavisanti, ākāsaṃ pakkhino bhajanti. ",
  "an4.33:1.8": "Yepi te, bhikkhave, rañño nāgā gāmanigamarājadhānīsu daḷhehi varattehi bandhanehi baddhā, tepi tāni bandhanāni sañchinditvā sampadāletvā bhītā muttakarīsaṃ cajamānā yena vā tena vā palāyanti. ",
  "an4.33:1.9": "Evaṃ mahiddhiko kho, bhikkhave, sīho migarājā tiracchānagatānaṃ pāṇānaṃ, evaṃ mahesakkho evaṃ mahānubhāvo. ",
  "an4.33:2.1": "Evamevaṃ kho, bhikkhave, yadā tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā, so dhammaṃ deseti: ",
  "an4.33:2.2": "‘iti sakkāyo, iti sakkāyasamudayo, iti sakkāyanirodho, iti sakkāyanirodhagāminī paṭipadā’ti. ",
  "an4.33:2.3": "Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā, tepi tathāgatassa dhammadesanaṃ sutvā yebhuyyena bhayaṃ saṃvegaṃ santāsaṃ āpajjanti: ",
  "an4.33:2.4": "‘aniccā vata kira, bho, mayaṃ samānā niccamhāti amaññimha; ",
  "an4.33:2.5": "addhuvā vata kira, bho, mayaṃ samānā dhuvamhāti amaññimha; ",
  "an4.33:2.6": "asassatā vata kira, bho, mayaṃ samānā sassatamhāti amaññimha. ",
  "an4.33:2.7": "Mayaṃ kira, bho, aniccā addhuvā asassatā sakkāyapariyāpannā’ti. ",
  "an4.33:2.8": "Evaṃ mahiddhiko kho, bhikkhave, tathāgato sadevakassa lokassa, evaṃ mahesakkho evaṃ mahānubhāvoti. ",
  "an4.33:3.1": "Yadā buddho abhiññāya, ",
  "an4.33:3.2": "dhammacakkaṃ pavattayī; ",
  "an4.33:3.3": "Sadevakassa lokassa, ",
  "an4.33:3.4": "satthā appaṭipuggalo. ",
  "an4.33:4.1": "Sakkāyañca nirodhañca, ",
  "an4.33:4.2": "sakkāyassa ca sambhavaṃ; ",
  "an4.33:4.3": "Ariyañcaṭṭhaṅgikaṃ maggaṃ, ",
  "an4.33:4.4": "dukkhūpasamagāminaṃ. ",
  "an4.33:5.1": "Yepi dīghāyukā devā, ",
  "an4.33:5.2": "vaṇṇavanto yasassino; ",
  "an4.33:5.3": "Bhītā santāsamāpāduṃ, ",
  "an4.33:5.4": "sīhassevitare migā. ",
  "an4.33:6.1": "Avītivattā sakkāyaṃ, ",
  "an4.33:6.2": "aniccā kira bho mayaṃ; ",
  "an4.33:6.3": "Sutvā arahato vākyaṃ, ",
  "an4.33:6.4": "vippamuttassa tādino”ti. ",
  "an4.33:6.5": "Tatiyaṃ. "
}