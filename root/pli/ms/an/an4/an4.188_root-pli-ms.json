{
  "an4.188:0.1": "Aṅguttara Nikāya 4 ",
  "an4.188:0.2": "19. Brāhmaṇavagga ",
  "an4.188:0.3": "188. Upakasutta ",
  "an4.188:1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "an4.188:1.2": "Atha kho upako maṇḍikāputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho upako maṇḍikāputto bhagavantaṃ etadavoca: ",
  "an4.188:2.1": "“Ahañhi, bhante, evaṃvādī evaṃdiṭṭhi: ",
  "an4.188:2.2": "‘yo koci parūpārambhaṃ vatteti, parūpārambhaṃ vattento sabbo so na upapādeti. ",
  "an4.188:2.3": "Anupapādento gārayho hoti upavajjo’”ti. ",
  "an4.188:2.4": "“Parūpārambhañce, upaka, vatteti parūpārambhaṃ vattento na upapādeti, anupapādento gārayho hoti upavajjo. ",
  "an4.188:2.5": "Tvaṃ kho, upaka, parūpārambhaṃ vattesi, parūpārambhaṃ vattento na upapādesi, anupapādento gārayho hosi upavajjo”ti. ",
  "an4.188:2.6": "“Seyyathāpi, bhante, ummujjamānakaṃyeva mahatā pāsena bandheyya; ",
  "an4.188:2.7": "evamevaṃ kho ahaṃ, bhante, ummujjamānakoyeva bhagavatā mahatā vādapāsena baddho”ti. ",
  "an4.188:3.1": "“Idaṃ akusalanti kho, upaka, mayā paññattaṃ. ",
  "an4.188:3.2": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:3.3": "itipidaṃ akusalanti. ",
  "an4.188:3.4": "Taṃ kho panidaṃ akusalaṃ pahātabbanti kho, upaka, mayā paññattaṃ. ",
  "an4.188:3.5": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:3.6": "itipidaṃ akusalaṃ pahātabbanti. ",
  "an4.188:4.1": "Idaṃ kusalanti kho, upaka, mayā paññattaṃ. ",
  "an4.188:4.2": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:4.3": "itipidaṃ kusalanti. ",
  "an4.188:4.4": "Taṃ kho panidaṃ kusalaṃ bhāvetabbanti kho, upaka, mayā paññattaṃ. ",
  "an4.188:4.5": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:4.6": "itipidaṃ kusalaṃ bhāvetabban”ti. ",
  "an4.188:5.1": "Atha kho upako maṇḍikāputto bhagavato bhāsitaṃ abhinanditvā anumoditvā uṭṭhāyāsanā bhagavantaṃ abhivādetvā padakkhiṇaṃ katvā yena rājā māgadho ajātasattu vedehiputto tenupasaṅkami; upasaṅkamitvā yāvatako ahosi bhagavatā saddhiṃ kathāsallāpo taṃ sabbaṃ rañño māgadhassa ajātasattussa vedehiputtassa ārocesi. ",
  "an4.188:5.2": "Evaṃ vutte, rājā māgadho ajātasattu vedehiputto kupito anattamano upakaṃ maṇḍikāputtaṃ etadavoca: ",
  "an4.188:5.3": "“yāva dhaṃsī vatāyaṃ loṇakāradārako yāva mukharo yāva pagabbo yatra hi nāma taṃ bhagavantaṃ arahantaṃ sammāsambuddhaṃ āsādetabbaṃ maññissati; ",
  "an4.188:5.4": "apehi tvaṃ, upaka, vinassa, mā taṃ addasan”ti. ",
  "an4.188:5.5": "Aṭṭhamaṃ. "
}