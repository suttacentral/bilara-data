{
  "an4.175:0.1": "Aṅguttara Nikāya 4 ",
  "an4.175:0.2": "18. Sañcetaniyavagga ",
  "an4.175:0.3": "175. Upavāṇasutta ",
  "an4.175:1.1": "Atha kho āyasmā upavāṇo yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. ",
  "an4.175:1.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho āyasmā upavāṇo āyasmantaṃ sāriputtaṃ etadavoca: ",
  "an4.175:2.1": "“Kiṃ nu kho, āvuso sāriputta, vijjāyantakaro hotī”ti? ",
  "an4.175:3.1": "“No hidaṃ, āvuso”. ",
  "an4.175:4.1": "“Kiṃ panāvuso sāriputta, caraṇenantakaro hotī”ti? ",
  "an4.175:5.1": "“No hidaṃ, āvuso”. ",
  "an4.175:6.1": "“Kiṃ panāvuso sāriputta, vijjācaraṇenantakaro hotī”ti? ",
  "an4.175:7.1": "“No hidaṃ, āvuso”. ",
  "an4.175:8.1": "“Kiṃ panāvuso sāriputta, aññatra vijjācaraṇenantakaro hotī”ti? ",
  "an4.175:9.1": "“No hidaṃ, āvuso”. ",
  "an4.175:10.1": "“‘Kiṃ nu kho, āvuso sāriputta, vijjāyantakaro hotī’ti, iti puṭṭho samāno: ",
  "an4.175:10.2": "‘no hidaṃ, āvuso’ti vadesi. ",
  "an4.175:10.3": "‘Kiṃ panāvuso sāriputta, caraṇenantakaro hotī’ti, iti puṭṭho samāno: ",
  "an4.175:10.4": "‘no hidaṃ, āvuso’ti vadesi. ",
  "an4.175:10.5": "‘Kiṃ panāvuso sāriputta, vijjācaraṇenantakaro hotī’ti, iti puṭṭho samāno: ",
  "an4.175:10.6": "‘no hidaṃ, āvuso’ti vadesi. ",
  "an4.175:10.7": "‘Kiṃ panāvuso sāriputta, aññatra vijjācaraṇenantakaro hotī’ti, iti puṭṭho samāno: ",
  "an4.175:10.8": "‘no hidaṃ, āvuso’ti vadesi. ",
  "an4.175:10.9": "Yathā kathaṃ panāvuso, antakaro hotī”ti? ",
  "an4.175:11.1": "“Vijjāya ce, āvuso, antakaro abhavissa, saupādānova samāno antakaro abhavissa. ",
  "an4.175:11.2": "Caraṇena ce, āvuso, antakaro abhavissa, saupādānova samāno antakaro abhavissa. ",
  "an4.175:11.3": "Vijjācaraṇena ce, āvuso, antakaro abhavissa, saupādānova samāno antakaro abhavissa. ",
  "an4.175:11.4": "Aññatra vijjācaraṇena ce, āvuso, antakaro abhavissa, puthujjano antakaro abhavissa. ",
  "an4.175:11.5": "Puthujjano hi, āvuso, aññatra vijjācaraṇena. ",
  "an4.175:11.6": "Caraṇavipanno kho, āvuso, yathābhūtaṃ na jānāti na passati. ",
  "an4.175:11.7": "Caraṇasampanno yathābhūtaṃ jānāti passati. ",
  "an4.175:11.8": "Yathābhūtaṃ jānaṃ passaṃ antakaro hotī”ti. ",
  "an4.175:11.9": "Pañcamaṃ. "
}