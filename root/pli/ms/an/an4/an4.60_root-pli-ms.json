{
  "an4.60:0.1": "Aṅguttara Nikāya 4 ",
  "an4.60:0.2": "6. Puññābhisandavagga ",
  "an4.60:0.3": "60. Gihisāmīcisutta ",
  "an4.60:1.1": "Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho anāthapiṇḍikaṃ gahapatiṃ bhagavā etadavoca: ",
  "an4.60:2.1": "“Catūhi kho, gahapati, dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanikaṃ. ",
  "an4.60:2.2": "Katamehi catūhi? ",
  "an4.60:2.3": "Idha, gahapati, ariyasāvako bhikkhusaṅghaṃ paccupaṭṭhito hoti cīvarena, bhikkhusaṅghaṃ paccupaṭṭhito hoti piṇḍapātena, bhikkhusaṅghaṃ paccupaṭṭhito hoti senāsanena, bhikkhusaṅghaṃ paccupaṭṭhito hoti gilānappaccayabhesajjaparikkhārena. ",
  "an4.60:2.4": "Imehi kho, gahapati, catūhi dhammehi samannāgato ariyasāvako gihisāmīcipaṭipadaṃ paṭipanno hoti yasopaṭilābhiniṃ saggasaṃvattanikanti. ",
  "an4.60:3.1": "Gihisāmīcipaṭipadaṃ, ",
  "an4.60:3.2": "paṭipajjanti paṇḍitā; ",
  "an4.60:3.3": "Sammaggate sīlavante, ",
  "an4.60:3.4": "cīvarena upaṭṭhitā. ",
  "an4.60:4.1": "Piṇḍapātasayanena, ",
  "an4.60:4.2": "Gilānappaccayena ca; ",
  "an4.60:4.3": "Tesaṃ divā ca ratto ca, ",
  "an4.60:4.4": "Sadā puññaṃ pavaḍḍhati; ",
  "an4.60:4.5": "Saggañca kamatiṭṭhānaṃ, ",
  "an4.60:4.6": "Kammaṃ katvāna bhaddakan”ti. ",
  "an4.60:4.7": "Dasamaṃ. ",
  "an4.60:4.8": "Puññābhisandavaggo paṭhamo. ",
  "an4.60:5.1": "Dve puññābhisandā dve ca, ",
  "an4.60:5.2": "saṃvāsā samajīvino; ",
  "an4.60:5.3": "Suppavāsā sudatto ca, ",
  "an4.60:5.4": "bhojanaṃ gihisāmicīti. "
}