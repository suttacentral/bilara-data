{
  "an4.109:0.1": "Aṅguttara Nikāya 4 ",
  "an4.109:0.2": "11. Valāhakavagga ",
  "an4.109:0.3": "109. Rukkhasutta ",
  "an4.109:1.1": "“Cattārome, bhikkhave, rukkhā. ",
  "an4.109:1.2": "Katame cattāro? ",
  "an4.109:1.3": "Pheggu phegguparivāro, pheggu sāraparivāro, sāro phegguparivāro, sāro sāraparivāro—",
  "an4.109:1.4": "Ime kho, bhikkhave, cattāro rukkhā. ",
  "an4.109:1.5": "Evamevaṃ kho, bhikkhave, cattāro rukkhūpamā puggalā santo saṃvijjamānā lokasmiṃ. ",
  "an4.109:1.6": "Katame cattāro? ",
  "an4.109:1.7": "Pheggu phegguparivāro, pheggu sāraparivāro, sāro phegguparivāro, sāro sāraparivāro. ",
  "an4.109:2.1": "Kathañca, bhikkhave, puggalo pheggu hoti phegguparivāro? ",
  "an4.109:2.2": "Idha, bhikkhave, ekacco puggalo dussīlo hoti pāpadhammo; ",
  "an4.109:2.3": "parisāpissa hoti dussīlā pāpadhammā. ",
  "an4.109:2.4": "Evaṃ kho, bhikkhave, puggalo pheggu hoti phegguparivāro. ",
  "an4.109:2.5": "Seyyathāpi so, bhikkhave, rukkho pheggu phegguparivāro; ",
  "an4.109:2.6": "tathūpamāhaṃ, bhikkhave, imaṃ puggalaṃ vadāmi. ",
  "an4.109:3.1": "Kathañca, bhikkhave, puggalo pheggu hoti sāraparivāro? ",
  "an4.109:3.2": "Idha, bhikkhave, ekacco puggalo dussīlo hoti pāpadhammo; ",
  "an4.109:3.3": "parisā ca khvassa hoti sīlavatī kalyāṇadhammā. ",
  "an4.109:3.4": "Evaṃ kho, bhikkhave, puggalo pheggu hoti sāraparivāro. ",
  "an4.109:3.5": "Seyyathāpi so, bhikkhave, rukkho pheggu sāraparivāro; ",
  "an4.109:3.6": "tathūpamāhaṃ, bhikkhave, imaṃ puggalaṃ vadāmi. ",
  "an4.109:4.1": "Kathañca, bhikkhave, puggalo sāro hoti phegguparivāro? ",
  "an4.109:4.2": "Idha, bhikkhave, ekacco puggalo sīlavā hoti kalyāṇadhammo; ",
  "an4.109:4.3": "parisā ca khvassa hoti dussīlā pāpadhammā. ",
  "an4.109:4.4": "Evaṃ kho, bhikkhave, puggalo sāro hoti phegguparivāro. ",
  "an4.109:4.5": "Seyyathāpi so, bhikkhave, rukkho sāro phegguparivāro; ",
  "an4.109:4.6": "tathūpamāhaṃ, bhikkhave, imaṃ puggalaṃ vadāmi. ",
  "an4.109:5.1": "Kathañca, bhikkhave, puggalo sāro hoti sāraparivāro? ",
  "an4.109:5.2": "Idha, bhikkhave, ekacco puggalo sīlavā hoti kalyāṇadhammo; ",
  "an4.109:5.3": "parisāpissa hoti sīlavatī kalyāṇadhammā. ",
  "an4.109:5.4": "Evaṃ kho, bhikkhave, puggalo sāro hoti sāraparivāro. ",
  "an4.109:5.5": "Seyyathāpi so, bhikkhave, rukkho sāro sāraparivāro; ",
  "an4.109:5.6": "tathūpamāhaṃ, bhikkhave, imaṃ puggalaṃ vadāmi. ",
  "an4.109:5.7": "Ime kho, bhikkhave, cattāro rukkhūpamā puggalā santo saṃvijjamānā lokasmin”ti. ",
  "an4.109:5.8": "Navamaṃ. "
}