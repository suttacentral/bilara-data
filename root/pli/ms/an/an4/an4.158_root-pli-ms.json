{
  "an4.158:0.1": "Aṅguttara Nikāya 4 ",
  "an4.158:0.2": "16. Indriyavagga ",
  "an4.158:0.3": "158. Parihānisutta ",
  "an4.158:1.1": "Tatra kho āyasmā sāriputto bhikkhū āmantesi: ",
  "an4.158:1.2": "“āvuso bhikkhave”ti. ",
  "an4.158:1.3": "“Āvuso”ti kho te bhikkhū āyasmato sāriputtassa paccassosuṃ. ",
  "an4.158:1.4": "Āyasmā sāriputto etadavoca: ",
  "an4.158:2.1": "“Yo hi koci, āvuso, bhikkhu vā bhikkhunī vā cattāro dhamme attani samanupassati, niṭṭhamettha gantabbaṃ: ",
  "an4.158:2.2": "‘parihāyāmi kusalehi dhammehi’. ",
  "an4.158:2.3": "Parihānametaṃ vuttaṃ bhagavatā. ",
  "an4.158:2.4": "Katame cattāro? ",
  "an4.158:2.5": "Rāgavepullattaṃ, dosavepullattaṃ, mohavepullattaṃ, gambhīresu kho panassa ṭhānāṭhānesu paññācakkhu na kamati. ",
  "an4.158:2.6": "Yo hi koci, āvuso, bhikkhu vā bhikkhunī vā ime cattāro dhamme attani samanupassati, niṭṭhamettha gantabbaṃ: ",
  "an4.158:2.7": "‘parihāyāmi kusalehi dhammehi’. ",
  "an4.158:2.8": "Parihānametaṃ vuttaṃ bhagavatā. ",
  "an4.158:3.1": "Yo hi koci, āvuso, bhikkhu vā bhikkhunī vā cattāro dhamme attani samanupassati, niṭṭhamettha gantabbaṃ: ",
  "an4.158:3.2": "‘na parihāyāmi kusalehi dhammehi’. ",
  "an4.158:3.3": "Aparihānametaṃ vuttaṃ bhagavatā. ",
  "an4.158:3.4": "Katame cattāro? ",
  "an4.158:3.5": "Rāgatanuttaṃ, dosatanuttaṃ, mohatanuttaṃ, gambhīresu kho panassa ṭhānāṭhānesu paññācakkhu kamati. ",
  "an4.158:3.6": "Yo hi koci, āvuso, bhikkhu vā bhikkhunī vā ime cattāro dhamme attani samanupassati, niṭṭhamettha gantabbaṃ: ",
  "an4.158:3.7": "‘na parihāyāmi kusalehi dhammehi’. ",
  "an4.158:3.8": "Aparihānametaṃ vuttaṃ bhagavatā”ti. ",
  "an4.158:3.9": "Aṭṭhamaṃ. "
}