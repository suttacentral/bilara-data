{
  "an4.23:0.1": "Aṅguttara Nikāya 4 ",
  "an4.23:0.2": "3. Uruvelavagga ",
  "an4.23:0.3": "23. Lokasutta ",
  "an4.23:1.1": "“Loko, bhikkhave, tathāgatena abhisambuddho. ",
  "an4.23:1.2": "Lokasmā tathāgato visaṃyutto. ",
  "an4.23:1.3": "Lokasamudayo, bhikkhave, tathāgatena abhisambuddho. ",
  "an4.23:1.4": "Lokasamudayo tathāgatassa pahīno. ",
  "an4.23:1.5": "Lokanirodho, bhikkhave, tathāgatena abhisambuddho. ",
  "an4.23:1.6": "Lokanirodho tathāgatassa sacchikato. ",
  "an4.23:1.7": "Lokanirodhagāminī paṭipadā, bhikkhave, tathāgatena abhisambuddhā. ",
  "an4.23:1.8": "Lokanirodhagāminī paṭipadā tathāgatassa bhāvitā. ",
  "an4.23:2.1": "Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ taṃ tathāgatena abhisambuddhaṃ. ",
  "an4.23:2.2": "Tasmā ‘tathāgato’ti vuccati. ",
  "an4.23:3.1": "Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati sabbaṃ taṃ tatheva hoti, no aññathā. ",
  "an4.23:3.2": "Tasmā ‘tathāgato’ti vuccati. ",
  "an4.23:4.1": "Yathāvādī, bhikkhave, tathāgato tathākārī, yathākārī tathāvādī. ",
  "an4.23:4.2": "Iti yathāvādī tathākārī, yathākārī tathāvādī. ",
  "an4.23:4.3": "Tasmā ‘tathāgato’ti vuccati. ",
  "an4.23:5.1": "Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthu daso vasavattī. ",
  "an4.23:5.2": "Tasmā ‘tathāgato’ti vuccati. ",
  "an4.23:6.1": "Sabbaṃ lokaṃ abhiññāya, ",
  "an4.23:6.2": "sabbaṃ loke yathātathaṃ; ",
  "an4.23:6.3": "Sabbaṃ lokaṃ visaṃyutto, ",
  "an4.23:6.4": "sabbaloke anūpayo. ",
  "an4.23:7.1": "Sa ve sabbābhibhū dhīro, ",
  "an4.23:7.2": "sabbaganthappamocano; ",
  "an4.23:7.3": "Phuṭṭha’ssa paramā santi, ",
  "an4.23:7.4": "nibbānaṃ akutobhayaṃ. ",
  "an4.23:8.1": "Esa khīṇāsavo buddho, ",
  "an4.23:8.2": "anīgho chinnasaṃsayo; ",
  "an4.23:8.3": "Sabbakammakkhayaṃ patto, ",
  "an4.23:8.4": "vimutto upadhisaṅkhaye. ",
  "an4.23:9.1": "Esa so bhagavā buddho, ",
  "an4.23:9.2": "esa sīho anuttaro; ",
  "an4.23:9.3": "Sadevakassa lokassa, ",
  "an4.23:9.4": "brahmacakkaṃ pavattayī. ",
  "an4.23:10.1": "Iti devā manussā ca, ",
  "an4.23:10.2": "ye buddhaṃ saraṇaṃ gatā; ",
  "an4.23:10.3": "Saṅgamma taṃ namassanti, ",
  "an4.23:10.4": "mahantaṃ vītasāradaṃ. ",
  "an4.23:11.1": "Danto damayataṃ seṭṭho, ",
  "an4.23:11.2": "santo samayataṃ isi; ",
  "an4.23:11.3": "Mutto mocayataṃ aggo, ",
  "an4.23:11.4": "tiṇṇo tārayataṃ varo. ",
  "an4.23:12.1": "Iti hetaṃ namassanti, ",
  "an4.23:12.2": "mahantaṃ vītasāradaṃ; ",
  "an4.23:12.3": "Sadevakasmiṃ lokasmiṃ, ",
  "an4.23:12.4": "natthi me paṭipuggalo”ti. ",
  "an4.23:12.5": "Tatiyaṃ. "
}