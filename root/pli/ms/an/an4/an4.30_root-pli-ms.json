{
  "an4.30:0.1": "Aṅguttara Nikāya 4 ",
  "an4.30:0.2": "3. Uruvelavagga ",
  "an4.30:0.3": "30. Paribbājakasutta ",
  "an4.30:1.1": "Ekaṃ samayaṃ bhagavā rājagahe viharati gijjhakūṭe pabbate. ",
  "an4.30:1.2": "Tena kho pana samayena sambahulā abhiññātā abhiññātā paribbājakā sippinikātīre paribbājakārāme paṭivasanti, seyyathidaṃ annabhāro varadharo sakuludāyī ca paribbājako aññe ca abhiññātā abhiññātā paribbājakā. ",
  "an4.30:1.3": "Atha kho bhagavā sāyanhasamayaṃ paṭisallānā vuṭṭhito yena sippinikātīraṃ paribbājakārāmo tenupasaṅkami; upasaṅkamitvā paññatte āsane nisīdi. Nisajja kho bhagavā te paribbājake etadavoca: ",
  "an4.30:2.1": "“Cattārimāni, paribbājakā, dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. ",
  "an4.30:2.2": "Katamāni cattāri? ",
  "an4.30:2.3": "Anabhijjhā, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. ",
  "an4.30:2.4": "Abyāpādo, paribbājakā, dhammapadaṃ …pe… sammāsati, paribbājakā, dhammapadaṃ …pe… sammāsamādhi, paribbājakā, dhammapadaṃ aggaññaṃ rattaññaṃ vaṃsaññaṃ porāṇaṃ asaṅkiṇṇaṃ asaṅkiṇṇapubbaṃ, na saṅkīyati na saṅkīyissati, appaṭikuṭṭhaṃ samaṇehi brāhmaṇehi viññūhi. ",
  "an4.30:2.5": "Imāni kho, paribbājakā, cattāri dhammapadāni aggaññāni rattaññāni vaṃsaññāni porāṇāni asaṅkiṇṇāni asaṅkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. ",
  "an4.30:3.1": "Yo kho, paribbājakā, evaṃ vadeyya: ",
  "an4.30:3.2": "‘ahametaṃ anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ",
  "an4.30:3.3": "‘etu vadatu byāharatu passāmissānubhāvan’ti. ",
  "an4.30:3.4": "So vata, paribbājakā, anabhijjhaṃ dhammapadaṃ paccakkhāya abhijjhāluṃ kāmesu tibbasārāgaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati. ",
  "an4.30:4.1": "Yo kho, paribbājakā, evaṃ vadeyya: ",
  "an4.30:4.2": "‘ahametaṃ abyāpādaṃ dhammapadaṃ paccakkhāya byāpannacittaṃ paduṭṭhamanasaṅkappaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ",
  "an4.30:4.3": "‘etu vadatu byāharatu passāmissānubhāvan’ti. ",
  "an4.30:4.4": "So vata, paribbājakā, abyāpādaṃ dhammapadaṃ paccakkhāya byāpannacittaṃ paduṭṭhamanasaṅkappaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati. ",
  "an4.30:5.1": "Yo kho, paribbājakā, evaṃ vadeyya: ",
  "an4.30:5.2": "‘ahametaṃ sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ",
  "an4.30:5.3": "‘etu vadatu byāharatu passāmissānubhāvan’ti. ",
  "an4.30:5.4": "So vata, paribbājakā, sammāsatiṃ dhammapadaṃ paccakkhāya muṭṭhassatiṃ asampajānaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati. ",
  "an4.30:6.1": "Yo kho, paribbājakā, evaṃ vadeyya: ",
  "an4.30:6.2": "‘ahametaṃ sammāsamādhiṃ dhammapadaṃ paccakkhāya asamāhitaṃ vibbhantacittaṃ samaṇaṃ vā brāhmaṇaṃ vā paññāpessāmī’ti, tamahaṃ tattha evaṃ vadeyyaṃ: ",
  "an4.30:6.3": "‘etu vadatu byāharatu passāmissānubhāvan’ti. ",
  "an4.30:6.4": "So vata, paribbājakā, sammāsamādhiṃ dhammapadaṃ paccakkhāya asamāhitaṃ vibbhantacittaṃ samaṇaṃ vā brāhmaṇaṃ vā paññāpessatīti netaṃ ṭhānaṃ vijjati. ",
  "an4.30:7.1": "Yo kho, paribbājakā, imāni cattāri dhammapadāni garahitabbaṃ paṭikkositabbaṃ maññeyya, tassa diṭṭheva dhamme cattāro sahadhammikā vādānupātā gārayhā ṭhānā āgacchanti. ",
  "an4.30:7.2": "Katame cattāro? ",
  "an4.30:7.3": "Anabhijjhañce bhavaṃ dhammapadaṃ garahati paṭikkosati, ye ca hi abhijjhālū kāmesu tibbasārāgā samaṇabrāhmaṇā te bhoto pujjā te bhoto pāsaṃsā. ",
  "an4.30:7.4": "Abyāpādañce bhavaṃ dhammapadaṃ garahati paṭikkosati, ye ca hi byāpannacittā paduṭṭhamanasaṅkappā samaṇabrāhmaṇā te bhoto pujjā te bhoto pāsaṃsā. ",
  "an4.30:7.5": "Sammāsatiñce bhavaṃ dhammapadaṃ garahati paṭikkosati, ye ca hi muṭṭhassatī asampajānā samaṇabrāhmaṇā te bhoto pujjā te bhoto pāsaṃsā. ",
  "an4.30:7.6": "Sammāsamādhiñce bhavaṃ dhammapadaṃ garahati paṭikkosati, ye ca hi asamāhitā vibbhantacittā samaṇabrāhmaṇā te bhoto pujjā te bhoto pāsaṃsā. ",
  "an4.30:8.1": "Yo kho, paribbājakā, imāni cattāri dhammapadāni garahitabbaṃ paṭikkositabbaṃ maññeyya, tassa diṭṭheva dhamme ime cattāro sahadhammikā vādānupātā gārayhā ṭhānā āgacchanti. ",
  "an4.30:8.2": "Yepi te paribbājakā ahesuṃ ukkalā vassabhaññā ahetukavādā akiriyavādā natthikavādā, tepi imāni cattāri dhammapadāni na garahitabbaṃ na paṭikkositabbaṃ amaññiṃsu. ",
  "an4.30:8.3": "Taṃ kissa hetu? ",
  "an4.30:8.4": "Nindābyārosanaupārambhabhayāti. ",
  "an4.30:9.1": "Abyāpanno sadā sato, ",
  "an4.30:9.2": "ajjhattaṃ susamāhito; ",
  "an4.30:9.3": "Abhijjhāvinaye sikkhaṃ, ",
  "an4.30:9.4": "appamattoti vuccatī”ti. ",
  "an4.30:9.5": "Dasamaṃ. ",
  "an4.30:9.6": "Uruvelavaggo tatiyo. ",
  "an4.30:10.1": "Dve uruvelā loko kāḷako, ",
  "an4.30:10.2": "Brahmacariyena pañcamaṃ; ",
  "an4.30:10.3": "Kuhaṃ santuṭṭhi vaṃso ca, ",
  "an4.30:10.4": "Dhammapadaṃ paribbājakena cāti. "
}