{
  "an4.192:0.1": "Aṅguttara Nikāya 4 ",
  "an4.192:0.2": "20. Mahāvagga ",
  "an4.192:0.3": "192. Ṭhānasutta ",
  "an4.192:1.1": "“Cattārimāni, bhikkhave, ṭhānāni catūhi ṭhānehi veditabbāni. ",
  "an4.192:1.2": "Katamāni cattāri? ",
  "an4.192:1.3": "Saṃvāsena, bhikkhave, sīlaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. ",
  "an4.192:1.4": "Saṃvohārena, bhikkhave, soceyyaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. ",
  "an4.192:1.5": "Āpadāsu, bhikkhave, thāmo veditabbo, so ca kho dīghena addhunā, na ittaraṃ; manasikarotā, no amanasikarotā; paññavatā, no duppaññena. ",
  "an4.192:1.6": "Sākacchāya, bhikkhave, paññā veditabbā, sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenāti. ",
  "an4.192:2.1": "‘Saṃvāsena, bhikkhave, sīlaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, ",
  "an4.192:2.2": "iti kho panetaṃ vuttaṃ. Kiñcetaṃ paṭicca vuttaṃ? ",
  "an4.192:2.3": "Idha, bhikkhave, puggalo puggalena saddhiṃ saṃvasamāno evaṃ jānāti: ",
  "an4.192:2.4": "‘dīgharattaṃ kho ayamāyasmā khaṇḍakārī chiddakārī sabalakārī kammāsakārī, na santatakārī na santatavutti; ",
  "an4.192:2.5": "sīlesu dussīlo ayamāyasmā, nāyamāyasmā sīlavā’ti. ",
  "an4.192:3.1": "Idha pana, bhikkhave, puggalo puggalena saddhiṃ saṃvasamāno evaṃ jānāti: ",
  "an4.192:3.2": "‘dīgharattaṃ kho ayamāyasmā akhaṇḍakārī acchiddakārī asabalakārī akammāsakārī santatakārī santatavutti; ",
  "an4.192:3.3": "sīlesu sīlavā ayamāyasmā, nāyamāyasmā dussīlo’ti. ",
  "an4.192:3.4": "‘Saṃvāsena, bhikkhave, sīlaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, iti yaṃ taṃ vuttaṃ idametaṃ paṭicca vuttaṃ. (1) ",
  "an4.192:4.1": "‘Saṃvohārena, bhikkhave, soceyyaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, ",
  "an4.192:4.2": "iti kho panetaṃ vuttaṃ. Kiñcetaṃ paṭicca vuttaṃ? ",
  "an4.192:4.3": "Idha, bhikkhave, puggalo puggalena saddhiṃ saṃvoharamāno evaṃ jānāti: ",
  "an4.192:4.4": "‘aññathā kho ayamāyasmā ekena eko voharati, aññathā dvīhi, aññathā tīhi, aññathā sambahulehi; ",
  "an4.192:4.5": "vokkamati ayamāyasmā purimavohārā pacchimavohāraṃ; ",
  "an4.192:4.6": "aparisuddhavohāro ayamāyasmā, nāyamāyasmā parisuddhavohāro’ti. ",
  "an4.192:5.1": "Idha pana, bhikkhave, puggalo puggalena saddhiṃ saṃvoharamāno evaṃ jānāti: ",
  "an4.192:5.2": "‘yatheva kho ayamāyasmā ekena eko voharati, tathā dvīhi, tathā tīhi, tathā sambahulehi. ",
  "an4.192:5.3": "Nāyamāyasmā vokkamati purimavohārā pacchimavohāraṃ; ",
  "an4.192:5.4": "parisuddhavohāro ayamāyasmā, nāyamāyasmā aparisuddhavohāro’ti. ",
  "an4.192:5.5": "‘Saṃvohārena, bhikkhave, soceyyaṃ veditabbaṃ, tañca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, iti yaṃ taṃ vuttaṃ idametaṃ paṭicca vuttaṃ. (2) ",
  "an4.192:6.1": "‘Āpadāsu, bhikkhave, thāmo veditabbo, so ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, ",
  "an4.192:6.2": "iti kho panetaṃ vuttaṃ. Kiñcetaṃ paṭicca vuttaṃ? ",
  "an4.192:6.3": "Idha, bhikkhave, ekacco ñātibyasanena vā phuṭṭho samāno, bhogabyasanena vā phuṭṭho samāno, rogabyasanena vā phuṭṭho samāno na iti paṭisañcikkhati: ",
  "an4.192:6.4": "‘tathābhūto kho ayaṃ lokasannivāso tathābhūto ayaṃ attabhāvapaṭilābho yathābhūte lokasannivāse yathābhūte attabhāvapaṭilābhe aṭṭha lokadhammā lokaṃ anuparivattanti loko ca aṭṭha lokadhamme anuparivattati—",
  "an4.192:6.5": "lābho ca, alābho ca, yaso ca, ayaso ca, nindā ca, pasaṃsā ca, sukhañca, dukkhañcā’ti. ",
  "an4.192:6.6": "So ñātibyasanena vā phuṭṭho samāno bhogabyasanena vā phuṭṭho samāno rogabyasanena vā phuṭṭho samāno socati kilamati paridevati, urattāḷiṃ kandati, sammohaṃ āpajjati. ",
  "an4.192:7.1": "Idha pana, bhikkhave, ekacco ñātibyasanena vā phuṭṭho samāno bhogabyasanena vā phuṭṭho samāno rogabyasanena vā phuṭṭho samāno iti paṭisañcikkhati: ",
  "an4.192:7.2": "‘tathābhūto kho ayaṃ lokasannivāso tathābhūto ayaṃ attabhāvapaṭilābho yathābhūte lokasannivāse yathābhūte attabhāvapaṭilābhe aṭṭha lokadhammā lokaṃ anuparivattanti loko ca aṭṭha lokadhamme anuparivattati—",
  "an4.192:7.3": "lābho ca, alābho ca, yaso ca, ayaso ca, nindā ca, pasaṃsā ca, sukhañca, dukkhañcā’ti. ",
  "an4.192:7.4": "So ñātibyasanena vā phuṭṭho samāno bhogabyasanena vā phuṭṭho samāno rogabyasanena vā phuṭṭho samāno na socati na kilamati na paridevati, na urattāḷiṃ kandati, na sammohaṃ āpajjati. ",
  "an4.192:7.5": "‘Āpadāsu, bhikkhave, thāmo veditabbo, so ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, ",
  "an4.192:7.6": "iti yaṃ taṃ vuttaṃ idametaṃ paṭicca vuttaṃ. (3) ",
  "an4.192:8.1": "‘Sākacchāya, bhikkhave, paññā veditabbā, sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, ",
  "an4.192:8.2": "iti kho panetaṃ vuttaṃ. Kiñcetaṃ paṭicca vuttaṃ? ",
  "an4.192:8.3": "Idha, bhikkhave, puggalo puggalena saddhiṃ sākacchāyamāno evaṃ jānāti: ",
  "an4.192:8.4": "‘yathā kho imassa āyasmato ummaggo yathā ca abhinīhāro yathā ca pañhāsamudāhāro, duppañño ayamāyasmā, nāyamāyasmā paññavā. ",
  "an4.192:8.5": "Taṃ kissa hetu? ",
  "an4.192:8.6": "Tathā hi ayamāyasmā na ceva gambhīraṃ atthapadaṃ udāharati santaṃ paṇītaṃ atakkāvacaraṃ nipuṇaṃ paṇḍitavedanīyaṃ. ",
  "an4.192:8.7": "Yañca ayamāyasmā dhammaṃ bhāsati tassa ca nappaṭibalo saṅkhittena vā vitthārena vā atthaṃ ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātuṃ. ",
  "an4.192:8.8": "Duppañño ayamāyasmā, nāyamāyasmā paññavā’ti. ",
  "an4.192:9.1": "Seyyathāpi, bhikkhave, cakkhumā puriso udakarahadassa tīre ṭhito passeyya parittaṃ macchaṃ ummujjamānaṃ. ",
  "an4.192:9.2": "Tassa evamassa: ",
  "an4.192:9.3": "‘yathā kho imassa macchassa ummaggo yathā ca ūmighāto yathā ca vegāyitattaṃ, paritto ayaṃ maccho, nāyaṃ maccho mahanto’ti. ",
  "an4.192:9.4": "Evamevaṃ kho, bhikkhave, puggalo puggalena saddhiṃ sākacchāyamāno evaṃ jānāti: ",
  "an4.192:9.5": "‘yathā kho imassa āyasmato ummaggo yathā ca abhinīhāro yathā ca pañhāsamudāhāro, duppañño ayamāyasmā, nāyamāyasmā paññavā. ",
  "an4.192:9.6": "Taṃ kissa hetu? ",
  "an4.192:9.7": "Tathā hi ayamāyasmā na ceva gambhīraṃ atthapadaṃ udāharati santaṃ paṇītaṃ atakkāvacaraṃ nipuṇaṃ paṇḍitavedanīyaṃ. ",
  "an4.192:9.8": "Yañca ayamāyasmā dhammaṃ bhāsati, tassa ca na paṭibalo saṅkhittena vā vitthārena vā atthaṃ ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātuṃ. ",
  "an4.192:9.9": "Duppañño ayamāyasmā, nāyamāyasmā paññavā’ti. ",
  "an4.192:10.1": "Idha pana, bhikkhave, puggalo puggalena saddhiṃ sākacchāyamāno evaṃ jānāti: ",
  "an4.192:10.2": "‘yathā kho imassa āyasmato ummaggo yathā ca abhinīhāro yathā ca pañhāsamudāhāro, paññavā ayamāyasmā, nāyamāyasmā duppañño. ",
  "an4.192:10.3": "Taṃ kissa hetu? ",
  "an4.192:10.4": "Tathā hi ayamāyasmā gambhīrañceva atthapadaṃ udāharati santaṃ paṇītaṃ atakkāvacaraṃ nipuṇaṃ paṇḍitavedanīyaṃ. ",
  "an4.192:10.5": "Yañca ayamāyasmā dhammaṃ bhāsati, tassa ca paṭibalo saṅkhittena vā vitthārena vā atthaṃ ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātuṃ. ",
  "an4.192:10.6": "Paññavā ayamāyasmā, nāyamāyasmā duppañño’ti. ",
  "an4.192:11.1": "Seyyathāpi, bhikkhave, cakkhumā puriso udakarahadassa tīre ṭhito passeyya mahantaṃ macchaṃ ummujjamānaṃ. ",
  "an4.192:11.2": "Tassa evamassa: ",
  "an4.192:11.3": "‘yathā kho imassa macchassa ummaggo yathā ca ūmighāto yathā ca vegāyitattaṃ, mahanto ayaṃ maccho, nāyaṃ maccho paritto’ti. ",
  "an4.192:11.4": "Evamevaṃ kho, bhikkhave, puggalo puggalena saddhiṃ sākacchāyamāno evaṃ jānāti: ",
  "an4.192:11.5": "‘yathā kho imassa āyasmato ummaggo yathā ca abhinīhāro yathā ca pañhāsamudāhāro, paññavā ayamāyasmā, nāyamāyasmā duppañño. ",
  "an4.192:11.6": "Taṃ kissa hetu? ",
  "an4.192:11.7": "Tathā hi ayamāyasmā gambhīrañceva atthapadaṃ udāharati santaṃ paṇītaṃ atakkāvacaraṃ nipuṇaṃ paṇḍitavedanīyaṃ. ",
  "an4.192:11.8": "Yañca ayamāyasmā dhammaṃ bhāsati, tassa ca paṭibalo saṅkhittena vā vitthārena vā atthaṃ ācikkhituṃ desetuṃ paññāpetuṃ paṭṭhapetuṃ vivarituṃ vibhajituṃ uttānīkātuṃ. ",
  "an4.192:11.9": "Paññavā ayamāyasmā, nāyamāyasmā duppañño’ti. (4) ",
  "an4.192:12.1": "‘Sākacchāya, bhikkhave, paññā veditabbā, sā ca kho dīghena addhunā, na ittaraṃ; manasikarotā, no amanasikarotā; paññavatā, no duppaññenā’ti, iti yaṃ taṃ vuttaṃ idametaṃ paṭicca vuttaṃ. ",
  "an4.192:12.2": "Imāni kho, bhikkhave, cattāri ṭhānāni imehi catūhi ṭhānehi veditabbānī”ti. ",
  "an4.192:12.3": "Dutiyaṃ. "
}