{
  "an4.186:0.1": "Aṅguttara Nikāya 4 ",
  "an4.186:0.2": "19. Brāhmaṇavagga ",
  "an4.186:0.3": "186. Ummaggasutta ",
  "an4.186:1.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca: ",
  "an4.186:1.2": "“kena nu kho, bhante, loko nīyati, kena loko parikassati, kassa ca uppannassa vasaṃ gacchatī”ti? ",
  "an4.186:2.1": "“Sādhu sādhu, bhikkhu. ",
  "an4.186:2.2": "Bhaddako kho te, bhikkhu, ummaggo, bhaddakaṃ paṭibhānaṃ, kalyāṇī paripucchā. ",
  "an4.186:2.3": "Evañhi tvaṃ, bhikkhu, pucchasi: ",
  "an4.186:2.4": "‘kena nu kho, bhante, loko nīyati, kena loko parikassati, kassa ca uppannassa vasaṃ gacchatī’”ti? ",
  "an4.186:2.5": "“Evaṃ, bhante”. ",
  "an4.186:2.6": "“Cittena kho, bhikkhu, loko nīyati, cittena parikassati, cittassa uppannassa vasaṃ gacchatī”ti. ",
  "an4.186:3.1": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: ",
  "an4.186:3.2": "“‘bahussuto dhammadharo, bahussuto dhammadharo’ti, bhante, vuccati. ",
  "an4.186:3.3": "Kittāvatā nu kho, bhante, bahussuto dhammadharo hotī”ti? ",
  "an4.186:4.1": "“Sādhu sādhu, bhikkhu. ",
  "an4.186:4.2": "Bhaddako kho te, bhikkhu ummaggo, bhaddakaṃ paṭibhānaṃ, kalyāṇī paripucchā. ",
  "an4.186:4.3": "Evañhi tvaṃ, bhikkhu, pucchasi: ",
  "an4.186:4.4": "‘bahussuto dhammadharo, bahussuto dhammadharoti, bhante, vuccati. ",
  "an4.186:4.5": "Kittāvatā nu kho, bhante, bahussuto dhammadharo hotī’”ti? ",
  "an4.186:4.6": "“Evaṃ, bhante”. ",
  "an4.186:4.7": "“Bahū kho, bhikkhu, mayā dhammā desitā—",
  "an4.186:4.8": "suttaṃ, geyyaṃ, veyyākaraṇaṃ, gāthā, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.186:4.9": "Catuppadāya cepi, bhikkhu, gāthāya atthamaññāya dhammamaññāya dhammānudhammappaṭipanno hoti bahussuto dhammadharoti alaṃvacanāyā”ti. ",
  "an4.186:5.1": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: ",
  "an4.186:5.2": "“‘sutavā nibbedhikapañño, sutavā nibbedhikapañño’ti, bhante, vuccati. ",
  "an4.186:5.3": "Kittāvatā nu kho, bhante, sutavā nibbedhikapañño hotī”ti? ",
  "an4.186:6.1": "“Sādhu sādhu, bhikkhu. ",
  "an4.186:6.2": "Bhaddako kho te, bhikkhu, ummaggo, bhaddakaṃ paṭibhānaṃ, kalyāṇī paripucchā. ",
  "an4.186:6.3": "Evañhi tvaṃ, bhikkhu, pucchasi: ",
  "an4.186:6.4": "‘sutavā nibbedhikapañño, sutavā nibbedhikapaññoti, bhante, vuccati. ",
  "an4.186:6.5": "Kittāvatā nu kho, bhante, sutavā nibbedhikapañño hotī’”ti? ",
  "an4.186:6.6": "“Evaṃ, bhante”. ",
  "an4.186:6.7": "“Idha, bhikkhu, bhikkhuno ‘idaṃ dukkhan’ti sutaṃ hoti, paññāya cassa atthaṃ ativijjha passati; ",
  "an4.186:6.8": "‘ayaṃ dukkhasamudayo’ti sutaṃ hoti, paññāya cassa atthaṃ ativijjha passati; ",
  "an4.186:6.9": "‘ayaṃ dukkhanirodho’ti sutaṃ hoti, paññāya cassa atthaṃ ativijjha passati; ",
  "an4.186:6.10": "‘ayaṃ dukkhanirodhagāminī paṭipadā’ti sutaṃ hoti, paññāya cassa atthaṃ ativijjha passati. ",
  "an4.186:6.11": "Evaṃ kho, bhikkhu, sutavā nibbedhikapañño hotī”ti. ",
  "an4.186:7.1": "“Sādhu, bhante”ti kho so bhikkhu bhagavato bhāsitaṃ abhinanditvā anumoditvā bhagavantaṃ uttari pañhaṃ apucchi: ",
  "an4.186:7.2": "“‘paṇḍito mahāpañño, paṇḍito mahāpañño’ti, bhante, vuccati. ",
  "an4.186:7.3": "Kittāvatā nu kho, bhante, paṇḍito mahāpañño hotī”ti? ",
  "an4.186:8.1": "“Sādhu sādhu, bhikkhu. ",
  "an4.186:8.2": "Bhaddako kho te, bhikkhu, ummaggo, bhaddakaṃ paṭibhānaṃ, kalyāṇī paripucchā. ",
  "an4.186:8.3": "Evañhi tvaṃ bhikkhu pucchasi: ",
  "an4.186:8.4": "‘paṇḍito mahāpañño, paṇḍito mahāpaññoti, bhante, vuccati. ",
  "an4.186:8.5": "Kittāvatā nu kho, bhante, paṇḍito mahāpañño hotī’”ti? ",
  "an4.186:8.6": "“Evaṃ, bhante”. ",
  "an4.186:8.7": "“Idha, bhikkhu, paṇḍito mahāpañño nevattabyābādhāya ceteti na parabyābādhāya ceteti na ubhayabyābādhāya ceteti attahitaparahitaubhayahitasabbalokahitameva cintayamāno cinteti. ",
  "an4.186:8.8": "Evaṃ kho, bhikkhu, paṇḍito mahāpañño hotī”ti. ",
  "an4.186:8.9": "Chaṭṭhaṃ. "
}