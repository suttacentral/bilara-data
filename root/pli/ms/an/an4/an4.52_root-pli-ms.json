{
  "an4.52:0.1": "Aṅguttara Nikāya 4 ",
  "an4.52:0.2": "6. Puññābhisandavagga ",
  "an4.52:0.3": "52. Dutiyapuññābhisandasutta ",
  "an4.52:1.1": "“Cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattanti. ",
  "an4.52:1.2": "Katame cattāro? ",
  "an4.52:1.3": "Idha, bhikkhave, ariyasāvako buddhe aveccappasādena samannāgato hoti: ",
  "an4.52:1.4": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "an4.52:1.5": "Ayaṃ, bhikkhave, paṭhamo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. ",
  "an4.52:2.1": "Puna caparaṃ, bhikkhave, ariyasāvako dhamme aveccappasādena samannāgato hoti: ",
  "an4.52:2.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṃ veditabbo viññūhī’ti. ",
  "an4.52:2.3": "Ayaṃ, bhikkhave, dutiyo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. ",
  "an4.52:3.1": "Puna caparaṃ, bhikkhave, ariyasāvako saṅghe aveccappasādena samannāgato hoti: ",
  "an4.52:3.2": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṃ cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā’ti. ",
  "an4.52:3.3": "Ayaṃ, bhikkhave, tatiyo puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. ",
  "an4.52:4.1": "Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṃvattanikehi. ",
  "an4.52:4.2": "Ayaṃ, bhikkhave, catuttho puññābhisando kusalābhisando sukhassāhāro sovaggiko sukhavipāko saggasaṃvattaniko iṭṭhāya kantāya manāpāya hitāya sukhāya saṃvattati. ",
  "an4.52:4.3": "Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṃvattanikā iṭṭhāya kantāya manāpāya hitāya sukhāya saṃvattantīti. ",
  "an4.52:5.1": "Yassa saddhā tathāgate, ",
  "an4.52:5.2": "acalā suppatiṭṭhitā; ",
  "an4.52:5.3": "Sīlañca yassa kalyāṇaṃ, ",
  "an4.52:5.4": "ariyakantaṃ pasaṃsitaṃ. ",
  "an4.52:6.1": "Saṅghe pasādo yassatthi, ",
  "an4.52:6.2": "ujubhūtañca dassanaṃ; ",
  "an4.52:6.3": "Adaliddoti taṃ āhu, ",
  "an4.52:6.4": "amoghaṃ tassa jīvitaṃ. ",
  "an4.52:7.1": "Tasmā saddhañca sīlañca, ",
  "an4.52:7.2": "pasādaṃ dhammadassanaṃ; ",
  "an4.52:7.3": "Anuyuñjetha medhāvī, ",
  "an4.52:7.4": "saraṃ buddhāna sāsanan”ti. ",
  "an4.52:7.5": "Dutiyaṃ. "
}