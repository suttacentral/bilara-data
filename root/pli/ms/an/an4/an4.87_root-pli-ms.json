{
  "an4.87:0.1": "Aṅguttara Nikāya 4 ",
  "an4.87:0.2": "9. Macalavagga ",
  "an4.87:0.3": "87. Puttasutta ",
  "an4.87:1.1": "“Cattārome, bhikkhave, puggalā santo saṃvijjamānā lokasmiṃ. ",
  "an4.87:1.2": "Katame cattāro? ",
  "an4.87:1.3": "Samaṇamacalo, samaṇapuṇḍarīko, samaṇapadumo, samaṇesu samaṇasukhumālo. ",
  "an4.87:2.1": "Kathañca, bhikkhave, puggalo samaṇamacalo hoti? ",
  "an4.87:2.2": "Idha, bhikkhave, bhikkhu sekho hoti pāṭipado; ",
  "an4.87:2.3": "anuttaraṃ yogakkhemaṃ patthayamāno viharati. ",
  "an4.87:2.4": "Seyyathāpi, bhikkhave, rañño khattiyassa muddhāvasittassa jeṭṭho putto ābhiseko anabhisitto macalappatto; ",
  "an4.87:2.5": "evamevaṃ kho, bhikkhave, bhikkhu sekho hoti pāṭipado, anuttaraṃ yogakkhemaṃ patthayamāno viharati. ",
  "an4.87:2.6": "Evaṃ kho, bhikkhave, puggalo samaṇamacalo hoti. ",
  "an4.87:3.1": "Kathañca, bhikkhave, puggalo samaṇapuṇḍarīko hoti? ",
  "an4.87:3.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, no ca kho aṭṭha vimokkhe kāyena phusitvā viharati. ",
  "an4.87:3.3": "Evaṃ kho, bhikkhave, puggalo samaṇapuṇḍarīko hoti. ",
  "an4.87:4.1": "Kathañca, bhikkhave, puggalo samaṇapadumo hoti? ",
  "an4.87:4.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, aṭṭha ca vimokkhe kāyena phusitvā viharati. ",
  "an4.87:4.3": "Evaṃ kho, bhikkhave, puggalo samaṇapadumo hoti. ",
  "an4.87:5.1": "Kathañca, bhikkhave, puggalo samaṇesu samaṇasukhumālo hoti? ",
  "an4.87:5.2": "Idha, bhikkhave, bhikkhu yācitova bahulaṃ cīvaraṃ paribhuñjati, appaṃ ayācito; yācitova bahulaṃ piṇḍapātaṃ paribhuñjati, appaṃ ayācito; yācitova bahulaṃ senāsanaṃ paribhuñjati, appaṃ ayācito; yācitova bahulaṃ gilānappaccayabhesajjaparikkhāraṃ paribhuñjati, appaṃ ayācito. ",
  "an4.87:5.3": "Yehi kho pana sabrahmacārīhi saddhiṃ viharati, tyassa manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; ",
  "an4.87:5.4": "manāpaṃyeva bahulaṃ upahāraṃ upaharanti, appaṃ amanāpaṃ. ",
  "an4.87:5.5": "Yāni kho pana tāni vedayitāni pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā, tāni panassa na bahudeva uppajjanti. Appābādho hoti. ",
  "an4.87:5.6": "Catunnaṃ jhānānaṃ ābhicetasikānaṃ diṭṭhadhammasukhavihārānaṃ nikāmalābhī hoti akicchalābhī akasiralābhī, ",
  "an4.87:5.7": "āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an4.87:5.8": "Evaṃ kho, bhikkhave, puggalo samaṇesu samaṇasukhumālo hoti. ",
  "an4.87:6.1": "Yañhi taṃ, bhikkhave, sammā vadamāno vadeyya samaṇesu samaṇasukhumāloti, mameva taṃ, bhikkhave, sammā vadamāno vadeyya samaṇesu samaṇasukhumāloti. ",
  "an4.87:6.2": "Ahañhi, bhikkhave, yācitova bahulaṃ cīvaraṃ paribhuñjāmi, appaṃ ayācito; yācitova bahulaṃ piṇḍapātaṃ paribhuñjāmi, appaṃ ayācito; yācitova bahulaṃ senāsanaṃ paribhuñjāmi, appaṃ ayācito; yācitova bahulaṃ gilānappaccayabhesajjaparikkhāraṃ paribhuñjāmi, appaṃ ayācito. ",
  "an4.87:6.3": "Yehi kho pana bhikkhūhi saddhiṃ viharāmi te me manāpeneva bahulaṃ kāyakammena samudācaranti, appaṃ amanāpena; manāpeneva bahulaṃ vacīkammena samudācaranti, appaṃ amanāpena; manāpeneva bahulaṃ manokammena samudācaranti, appaṃ amanāpena; manāpaṃyeva bahulaṃ upahāraṃ upaharanti, appaṃ amanāpaṃ. ",
  "an4.87:6.4": "Yāni kho pana tāni vedayitāni pittasamuṭṭhānāni vā semhasamuṭṭhānāni vā vātasamuṭṭhānāni vā sannipātikāni vā utupariṇāmajāni vā visamaparihārajāni vā opakkamikāni vā kammavipākajāni vā, tāni me na bahudeva uppajjanti. Appābādhohamasmi. ",
  "an4.87:6.5": "Catunnaṃ kho panasmi jhānānaṃ ābhicetasikānaṃ diṭṭhadhammasukhavihārānaṃ nikāmalābhī akicchalābhī akasiralābhī, ",
  "an4.87:6.6": "āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharāmi. ",
  "an4.87:7.1": "Yañhi taṃ, bhikkhave, sammā vadamāno vadeyya samaṇesu samaṇasukhumāloti, mameva taṃ, bhikkhave, sammā vadamāno vadeyya samaṇesu samaṇasukhumāloti. ",
  "an4.87:7.2": "Ime kho, bhikkhave, cattāro puggalā santo saṃvijjamānā lokasmin”ti. ",
  "an4.87:7.3": "Sattamaṃ. "
}