{
  "an4.135:0.1": "Aṅguttara Nikāya 4 ",
  "an4.135:0.2": "14. Puggalavagga ",
  "an4.135:0.3": "135. Sāvajjasutta ",
  "an4.135:1.1": "“Cattārome, bhikkhave, puggalā santo saṃvijjamānā lokasmiṃ. ",
  "an4.135:1.2": "Katame cattāro? ",
  "an4.135:1.3": "Sāvajjo, vajjabahulo, appavajjo, anavajjo. ",
  "an4.135:2.1": "Kathañca, bhikkhave, puggalo sāvajjo hoti? ",
  "an4.135:2.2": "Idha, bhikkhave, ekacco puggalo sāvajjena kāyakammena samannāgato hoti, sāvajjena vacīkammena samannāgato hoti, sāvajjena manokammena samannāgato hoti. ",
  "an4.135:2.3": "Evaṃ kho, bhikkhave, puggalo sāvajjo hoti. ",
  "an4.135:3.1": "Kathañca, bhikkhave, puggalo vajjabahulo hoti? ",
  "an4.135:3.2": "Idha, bhikkhave, ekacco puggalo sāvajjena bahulaṃ kāyakammena samannāgato hoti, appaṃ anavajjena; ",
  "an4.135:3.3": "sāvajjena bahulaṃ vacīkammena samannāgato hoti, appaṃ anavajjena; ",
  "an4.135:3.4": "sāvajjena bahulaṃ manokammena samannāgato hoti, appaṃ anavajjena. ",
  "an4.135:3.5": "Evaṃ kho, bhikkhave, puggalo vajjabahulo hoti. ",
  "an4.135:4.1": "Kathañca, bhikkhave, puggalo appavajjo hoti? ",
  "an4.135:4.2": "Idha, bhikkhave, ekacco puggalo anavajjena bahulaṃ kāyakammena samannāgato hoti, appaṃ sāvajjena; ",
  "an4.135:4.3": "anavajjena bahulaṃ vacīkammena samannāgato hoti, appaṃ sāvajjena; ",
  "an4.135:4.4": "anavajjena bahulaṃ manokammena samannāgato hoti, appaṃ sāvajjena. ",
  "an4.135:4.5": "Evaṃ kho, bhikkhave, puggalo appavajjo hoti. ",
  "an4.135:5.1": "Kathañca, bhikkhave, puggalo anavajjo hoti? ",
  "an4.135:5.2": "Idha, bhikkhave, ekacco puggalo anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti. ",
  "an4.135:5.3": "Evaṃ kho, bhikkhave, puggalo anavajjo hoti. ",
  "an4.135:5.4": "Ime kho, bhikkhave, cattāro puggalā santo saṃvijjamānā lokasmin”ti. ",
  "an4.135:5.5": "Pañcamaṃ. "
}