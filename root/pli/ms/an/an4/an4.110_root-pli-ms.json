{
  "an4.110:0.1": "Aṅguttara Nikāya 4 ",
  "an4.110:0.2": "11. Valāhakavagga ",
  "an4.110:0.3": "110. Āsīvisasutta ",
  "an4.110:1.1": "“Cattārome, bhikkhave, āsīvisā. ",
  "an4.110:1.2": "Katame cattāro? ",
  "an4.110:1.3": "Āgataviso na ghoraviso, ghoraviso na āgataviso, āgataviso ca ghoraviso ca, nevāgataviso na ghoraviso—",
  "an4.110:1.4": "Ime kho, bhikkhave, cattāro āsīvisā. ",
  "an4.110:1.5": "Evamevaṃ kho, bhikkhave, cattāro āsīvisūpamā puggalā santo saṃvijjamānā lokasmiṃ. ",
  "an4.110:1.6": "Katame cattāro? ",
  "an4.110:1.7": "Āgataviso na ghoraviso, ghoraviso na āgataviso, āgataviso ca ghoraviso ca, nevāgataviso na ghoraviso. ",
  "an4.110:2.1": "Kathañca, bhikkhave, puggalo āgataviso hoti, na ghoraviso? ",
  "an4.110:2.2": "Idha, bhikkhave, ekacco puggalo abhiṇhaṃ kujjhati. ",
  "an4.110:2.3": "So ca khvassa kodho na dīgharattaṃ anuseti. ",
  "an4.110:2.4": "Evaṃ kho, bhikkhave, puggalo āgataviso hoti, na ghoraviso. ",
  "an4.110:2.5": "Seyyathāpi so, bhikkhave, āsīviso āgataviso, na ghoraviso; ",
  "an4.110:2.6": "tathūpamāhaṃ, bhikkhave, imaṃ puggalaṃ vadāmi. ",
  "an4.110:3.1": "Kathañca, bhikkhave, puggalo ghoraviso hoti, na āgataviso? ",
  "an4.110:3.2": "Idha, bhikkhave, ekacco puggalo na heva kho abhiṇhaṃ kujjhati. ",
  "an4.110:3.3": "So ca khvassa kodho dīgharattaṃ anuseti. ",
  "an4.110:3.4": "Evaṃ kho, bhikkhave, puggalo ghoraviso hoti, na āgataviso. ",
  "an4.110:3.5": "Seyyathāpi so, bhikkhave, āsīviso ghoraviso, na āgataviso; ",
  "an4.110:3.6": "tathūpamāhaṃ, bhikkhave, imaṃ puggalaṃ vadāmi. ",
  "an4.110:4.1": "Kathañca, bhikkhave, puggalo āgataviso ca hoti ghoraviso ca? ",
  "an4.110:4.2": "Idha, bhikkhave, ekacco puggalo abhiṇhaṃ kujjhati. ",
  "an4.110:4.3": "So ca khvassa kodho dīgharattaṃ anuseti. ",
  "an4.110:4.4": "Evaṃ kho, bhikkhave, puggalo āgataviso ca hoti ghoraviso ca. ",
  "an4.110:4.5": "Seyyathāpi so, bhikkhave, āsīviso āgataviso ca ghoraviso ca; ",
  "an4.110:4.6": "tathūpamāhaṃ, bhikkhave, imaṃ puggalaṃ vadāmi. ",
  "an4.110:5.1": "Kathañca, bhikkhave, puggalo nevāgataviso hoti na ghoraviso? ",
  "an4.110:5.2": "Idha, bhikkhave, ekacco puggalo na heva kho abhiṇhaṃ kujjhati. ",
  "an4.110:5.3": "So ca khvassa kodho na dīgharattaṃ anuseti. ",
  "an4.110:5.4": "Evaṃ kho, bhikkhave, puggalo nevāgataviso hoti, na ghoraviso. ",
  "an4.110:5.5": "Seyyathāpi so, bhikkhave, āsīviso nevāgataviso na ghoraviso; ",
  "an4.110:5.6": "tathūpamāhaṃ, bhikkhave, imaṃ puggalaṃ vadāmi. ",
  "an4.110:5.7": "Ime kho, bhikkhave, cattāro āsīvisūpamā puggalā santo saṃvijjamānā lokasmin”ti. ",
  "an4.110:5.8": "Dasamaṃ. ",
  "an4.110:5.9": "Valāhakavaggo paṭhamo. ",
  "an4.110:6.1": "Dve valāhā kumbha udaka, ",
  "an4.110:6.2": "rahadā dve honti ambāni; ",
  "an4.110:6.3": "Mūsikā balībaddā rukkhā, ",
  "an4.110:6.4": "āsīvisena te dasāti. "
}