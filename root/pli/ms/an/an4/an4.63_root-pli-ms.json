{
  "an4.63:0.1": "Aṅguttara Nikāya 4 ",
  "an4.63:0.2": "7. Pattakammavagga ",
  "an4.63:0.3": "63. Brahmasutta ",
  "an4.63:1.1": "“Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. ",
  "an4.63:1.2": "Sapubbācariyakāni, bhikkhave, tāni kulāni, yesaṃ puttānaṃ mātāpitaro ajjhāgāre pūjitā honti. ",
  "an4.63:1.3": "Sapubbadevatāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. ",
  "an4.63:1.4": "Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. ",
  "an4.63:2.1": "Brahmāti, bhikkhave, mātāpitūnaṃ etaṃ adhivacanaṃ. ",
  "an4.63:2.2": "Pubbācariyāti, bhikkhave, mātāpitūnaṃ etaṃ adhivacanaṃ. ",
  "an4.63:2.3": "Pubbadevatāti, bhikkhave, mātāpitūnaṃ etaṃ adhivacanaṃ. ",
  "an4.63:2.4": "Āhuneyyāti, bhikkhave, mātāpitūnaṃ etaṃ adhivacanaṃ. ",
  "an4.63:2.5": "Taṃ kissa hetu? ",
  "an4.63:2.6": "Bahukārā, bhikkhave, mātāpitaro, puttānaṃ āpādakā posakā imassa lokassa dassetāroti. ",
  "an4.63:3.1": "Brahmāti mātāpitaro, ",
  "an4.63:3.2": "pubbācariyāti vuccare; ",
  "an4.63:3.3": "Āhuneyyā ca puttānaṃ, ",
  "an4.63:3.4": "pajāya anukampakā. ",
  "an4.63:4.1": "Tasmā hi ne namasseyya, ",
  "an4.63:4.2": "sakkareyya ca paṇḍito; ",
  "an4.63:4.3": "Annena atha pānena, ",
  "an4.63:4.4": "vatthena sayanena ca; ",
  "an4.63:4.5": "Ucchādanena nhāpanena, ",
  "an4.63:4.6": "pādānaṃ dhovanena ca. ",
  "an4.63:5.1": "Tāya naṃ pāricariyāya, ",
  "an4.63:5.2": "mātāpitūsu paṇḍitā; ",
  "an4.63:5.3": "Idheva naṃ pasaṃsanti, ",
  "an4.63:5.4": "pecca sagge pamodatī”ti. ",
  "an4.63:5.5": "Tatiyaṃ. "
}