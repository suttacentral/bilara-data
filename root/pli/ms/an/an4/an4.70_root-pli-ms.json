{
  "an4.70:0.1": "Aṅguttara Nikāya 4 ",
  "an4.70:0.2": "7. Pattakammavagga ",
  "an4.70:0.3": "70. Adhammikasutta ",
  "an4.70:1.1": "“Yasmiṃ, bhikkhave, samaye rājāno adhammikā honti, rājāyuttāpi tasmiṃ samaye adhammikā honti. ",
  "an4.70:1.2": "Rājāyuttesu adhammikesu brāhmaṇagahapatikāpi tasmiṃ samaye adhammikā honti. ",
  "an4.70:1.3": "Brāhmaṇagahapatikesu adhammikesu negamajānapadāpi tasmiṃ samaye adhammikā honti. ",
  "an4.70:1.4": "Negamajānapadesu adhammikesu visamaṃ candimasūriyā parivattanti. ",
  "an4.70:1.5": "Visamaṃ candimasūriyesu parivattantesu visamaṃ nakkhattāni tārakarūpāni parivattanti. ",
  "an4.70:1.6": "Visamaṃ nakkhattesu tārakarūpesu parivattantesu visamaṃ rattindivā parivattanti. ",
  "an4.70:1.7": "Visamaṃ rattindivesu parivattantesu visamaṃ māsaddhamāsā parivattanti. ",
  "an4.70:1.8": "Visamaṃ māsaddhamāsesu parivattantesu visamaṃ utusaṃvaccharā parivattanti. ",
  "an4.70:1.9": "Visamaṃ utusaṃvaccharesu parivattantesu visamaṃ vātā vāyanti visamā apañjasā. ",
  "an4.70:1.10": "Visamaṃ vātesu vāyantesu visamesu apañjasesu devatā parikupitā bhavanti. ",
  "an4.70:1.11": "Devatāsu parikupitāsu devo na sammā dhāraṃ anuppavecchati. ",
  "an4.70:1.12": "Deve na sammā dhāraṃ anuppavecchante visamapākāni sassāni bhavanti. ",
  "an4.70:1.13": "Visamapākāni, bhikkhave, sassāni manussā paribhuñjantā appāyukā honti dubbaṇṇā ca bavhābādhā ca. ",
  "an4.70:2.1": "Yasmiṃ, bhikkhave, samaye rājāno dhammikā honti, rājāyuttāpi tasmiṃ samaye dhammikā honti. ",
  "an4.70:2.2": "Rājāyuttesu dhammikesu brāhmaṇagahapatikāpi tasmiṃ samaye dhammikā honti. ",
  "an4.70:2.3": "Brāhmaṇagahapatikesu dhammikesu negamajānapadāpi tasmiṃ samaye dhammikā honti. ",
  "an4.70:2.4": "Negamajānapadesu dhammikesu samaṃ candimasūriyā parivattanti. ",
  "an4.70:2.5": "Samaṃ candimasūriyesu parivattantesu samaṃ nakkhattāni tārakarūpāni parivattanti. ",
  "an4.70:2.6": "Samaṃ nakkhattesu tārakarūpesu parivattantesu samaṃ rattindivā parivattanti. ",
  "an4.70:2.7": "Samaṃ rattindivesu parivattantesu samaṃ māsaddhamāsā parivattanti. ",
  "an4.70:2.8": "Samaṃ māsaddhamāsesu parivattantesu samaṃ utusaṃvaccharā parivattanti. ",
  "an4.70:2.9": "Samaṃ utusaṃvaccharesu parivattantesu samaṃ vātā vāyanti samā pañjasā. ",
  "an4.70:2.10": "Samaṃ vātesu vāyantesu samesu pañjasesu devatā aparikupitā bhavanti. ",
  "an4.70:2.11": "Devatāsu aparikupitāsu devo sammā dhāraṃ anuppavecchati. ",
  "an4.70:2.12": "Deve sammā dhāraṃ anuppavecchante samapākāni sassāni bhavanti. ",
  "an4.70:2.13": "Samapākāni, bhikkhave, sassāni manussā paribhuñjantā dīghāyukā ca honti vaṇṇavanto ca balavanto ca appābādhā cāti. ",
  "an4.70:3.1": "Gunnañce taramānānaṃ, ",
  "an4.70:3.2": "jimhaṃ gacchati puṅgavo; ",
  "an4.70:3.3": "Sabbā tā jimhaṃ gacchanti, ",
  "an4.70:3.4": "nette jimhaṃ gate sati. ",
  "an4.70:4.1": "Evamevaṃ manussesu, ",
  "an4.70:4.2": "yo hoti seṭṭhasammato; ",
  "an4.70:4.3": "So ce adhammaṃ carati, ",
  "an4.70:4.4": "pageva itarā pajā; ",
  "an4.70:4.5": "Sabbaṃ raṭṭhaṃ dukkhaṃ seti, ",
  "an4.70:4.6": "rājā ce hoti adhammiko. ",
  "an4.70:5.1": "Gunnañce taramānānaṃ, ",
  "an4.70:5.2": "ujuṃ gacchati puṅgavo; ",
  "an4.70:5.3": "Sabbā tā ujuṃ gacchanti, ",
  "an4.70:5.4": "nette ujuṃ gate sati. ",
  "an4.70:6.1": "Evamevaṃ manussesu, ",
  "an4.70:6.2": "yo hoti seṭṭhasammato; ",
  "an4.70:6.3": "So sace dhammaṃ carati, ",
  "an4.70:6.4": "pageva itarā pajā; ",
  "an4.70:6.5": "Sabbaṃ raṭṭhaṃ sukhaṃ seti, ",
  "an4.70:6.6": "rājā ce hoti dhammiko”ti. ",
  "an4.70:6.7": "Dasamaṃ. ",
  "an4.70:6.8": "Pattakammavaggo dutiyo. ",
  "an4.70:7.1": "Pattakammaṃ ānaṇyako, ",
  "an4.70:7.2": "Sabrahmanirayā rūpena pañcamaṃ; ",
  "an4.70:7.3": "Sarāgaahirājā devadatto, ",
  "an4.70:7.4": "Padhānaṃ adhammikena cāti. "
}