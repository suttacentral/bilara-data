{
  "an4.241:0.1": "Aṅguttara Nikāya 4 ",
  "an4.241:0.2": "24. Kammavagga ",
  "an4.241:0.3": "241. Samaṇasutta ",
  "an4.241:1.1": "“‘Idheva, bhikkhave, paṭhamo samaṇo, idha dutiyo samaṇo, idha tatiyo samaṇo, idha catuttho samaṇo; ",
  "an4.241:1.2": "suññā parappavādā samaṇehi aññehī’ti—",
  "an4.241:1.3": "evametaṃ, bhikkhave, sammā sīhanādaṃ nadatha. ",
  "an4.241:2.1": "Katamo ca, bhikkhave, paṭhamo samaṇo? ",
  "an4.241:2.2": "Idha, bhikkhave, bhikkhu tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo. ",
  "an4.241:2.3": "Ayaṃ, bhikkhave, paṭhamo samaṇo. ",
  "an4.241:3.1": "Katamo ca, bhikkhave, dutiyo samaṇo? ",
  "an4.241:3.2": "Idha, bhikkhave, bhikkhu tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. ",
  "an4.241:3.3": "Ayaṃ, bhikkhave, dutiyo samaṇo. ",
  "an4.241:4.1": "Katamo ca, bhikkhave, tatiyo samaṇo? ",
  "an4.241:4.2": "Idha, bhikkhave, bhikkhu pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. ",
  "an4.241:4.3": "Ayaṃ, bhikkhave, tatiyo samaṇo. ",
  "an4.241:5.1": "Katamo ca, bhikkhave, catuttho samaṇo? ",
  "an4.241:5.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an4.241:5.3": "Ayaṃ, bhikkhave, catuttho samaṇo. ",
  "an4.241:6.1": "‘Idheva, bhikkhave, paṭhamo samaṇo, idha dutiyo samaṇo, idha tatiyo samaṇo, idha catuttho samaṇo; ",
  "an4.241:6.2": "suññā parappavādā samaṇebhi aññehī’ti—",
  "an4.241:6.3": "evametaṃ, bhikkhave, sammā sīhanādaṃ nadathā”ti. ",
  "an4.241:6.4": "Dasamaṃ. "
}