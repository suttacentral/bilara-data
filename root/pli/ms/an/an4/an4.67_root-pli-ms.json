{
  "an4.67:0.1": "Aṅguttara Nikāya 4 ",
  "an4.67:0.2": "7. Pattakammavagga ",
  "an4.67:0.3": "67. Ahirājasutta ",
  "an4.67:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an4.67:1.2": "Tena kho pana samayena sāvatthiyaṃ aññataro bhikkhu ahinā daṭṭho kālaṅkato hoti. ",
  "an4.67:1.3": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ: ",
  "an4.67:1.4": "“idha, bhante, sāvatthiyaṃ aññataro bhikkhu ahinā daṭṭho kālaṅkato”ti. ",
  "an4.67:2.1": "“Na hi nūna so, bhikkhave, bhikkhu cattāri ahirājakulāni mettena cittena phari. ",
  "an4.67:2.2": "Sace hi so, bhikkhave, bhikkhu cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṃ kareyya. ",
  "an4.67:3.1": "Katamāni cattāri? ",
  "an4.67:3.2": "Virūpakkhaṃ ahirājakulaṃ, erāpathaṃ ahirājakulaṃ, chabyāputtaṃ ahirājakulaṃ, kaṇhāgotamakaṃ ahirājakulaṃ. ",
  "an4.67:3.3": "Na hi nūna so, bhikkhave, bhikkhu imāni cattāri ahirājakulāni mettena cittena phari. ",
  "an4.67:3.4": "Sace hi so, bhikkhave, bhikkhu imāni cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṃ kareyya. ",
  "an4.67:4.1": "Anujānāmi, bhikkhave, imāni cattāri ahirājakulāni mettena cittena pharituṃ attaguttiyā attarakkhāya attaparittāyāti. ",
  "an4.67:5.1": "Virūpakkhehi me mettaṃ, ",
  "an4.67:5.2": "Mettaṃ erāpathehi me; ",
  "an4.67:5.3": "Chabyāputtehi me mettaṃ, ",
  "an4.67:5.4": "Mettaṃ kaṇhāgotamakehi ca. ",
  "an4.67:6.1": "Apādakehi me mettaṃ, ",
  "an4.67:6.2": "mettaṃ dvipādakehi me; ",
  "an4.67:6.3": "Catuppadehi me mettaṃ, ",
  "an4.67:6.4": "mettaṃ bahuppadehi me. ",
  "an4.67:7.1": "Mā maṃ apādako hiṃsi, ",
  "an4.67:7.2": "mā maṃ hiṃsi dvipādako; ",
  "an4.67:7.3": "Mā maṃ catuppado hiṃsi, ",
  "an4.67:7.4": "mā maṃ hiṃsi bahuppado. ",
  "an4.67:8.1": "Sabbe sattā sabbe pāṇā, ",
  "an4.67:8.2": "sabbe bhūtā ca kevalā; ",
  "an4.67:8.3": "Sabbe bhadrāni passantu, ",
  "an4.67:8.4": "mā kañci pāpamāgamā. ",
  "an4.67:9.1": "Appamāṇo buddho, ",
  "an4.67:9.2": "Appamāṇo dhammo; ",
  "an4.67:9.3": "Appamāṇo saṃgho, ",
  "an4.67:9.4": "Pamāṇavantāni sarīsapāni. ",
  "an4.67:10.1": "Ahivicchikā satapadī, ",
  "an4.67:10.2": "Uṇṇanābhī sarabū mūsikā; ",
  "an4.67:10.3": "Katā me rakkhā katā me parittā, ",
  "an4.67:10.4": "Paṭikkamantu bhūtāni; ",
  "an4.67:10.5": "Sohaṃ namo bhagavato, ",
  "an4.67:10.6": "Namo sattannaṃ sammāsambuddhānan”ti. ",
  "an4.67:10.7": "Sattamaṃ. "
}