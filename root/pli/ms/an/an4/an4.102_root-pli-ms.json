{
  "an4.102:0.1": "Aṅguttara Nikāya 4 ",
  "an4.102:0.2": "11. Valāhakavagga ",
  "an4.102:0.3": "102. Dutiyavalāhakasutta ",
  "an4.102:1.1": "“Cattārome, bhikkhave, valāhakā. ",
  "an4.102:1.2": "Katame cattāro? ",
  "an4.102:1.3": "Gajjitā no vassitā, vassitā no gajjitā, neva gajjitā no vassitā gajjitā ca vassitā ca. ",
  "an4.102:1.4": "Ime kho, bhikkhave, cattāro valāhakā. ",
  "an4.102:1.5": "Evamevaṃ kho, bhikkhave, cattāro valāhakūpamā puggalā santo saṃvijjamānā lokasmiṃ. ",
  "an4.102:1.6": "Katame cattāro? ",
  "an4.102:1.7": "Gajjitā no vassitā, vassitā no gajjitā, neva gajjitā no vassitā, gajjitā ca vassitā ca. ",
  "an4.102:2.1": "Kathañca, bhikkhave, puggalo gajjitā hoti, no vassitā? ",
  "an4.102:2.2": "Idha, bhikkhave, ekacco puggalo dhammaṃ pariyāpuṇāti—",
  "an4.102:2.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.102:2.4": "So ‘idaṃ dukkhan’ti yathābhūtaṃ nappajānāti, ‘ayaṃ dukkhasamudayo’ti yathābhūtaṃ nappajānāti, ‘ayaṃ dukkhanirodho’ti yathābhūtaṃ nappajānāti, ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.102:2.5": "Evaṃ kho, bhikkhave, puggalo gajjitā hoti, no vassitā. ",
  "an4.102:2.6": "Seyyathāpi so, bhikkhave, valāhako gajjitā, no vassitā; ",
  "an4.102:2.7": "tathūpamāhaṃ, bhikkhave, imaṃ puggalaṃ vadāmi. ",
  "an4.102:3.1": "Kathañca, bhikkhave, puggalo vassitā hoti, no gajjitā? ",
  "an4.102:3.2": "Idha, bhikkhave, ekacco puggalo dhammaṃ na pariyāpuṇāti—",
  "an4.102:3.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.102:3.4": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.102:3.5": "Evaṃ kho, bhikkhave, puggalo vassitā hoti, no gajjitā. ",
  "an4.102:3.6": "Seyyathāpi so, bhikkhave, valāhako vassitā, no gajjitā; ",
  "an4.102:3.7": "tathūpamāhaṃ, bhikkhave, imaṃ puggalaṃ vadāmi. ",
  "an4.102:4.1": "Kathañca, bhikkhave, puggalo neva gajjitā hoti, no vassitā? ",
  "an4.102:4.2": "Idha, bhikkhave, ekacco puggalo neva dhammaṃ pariyāpuṇāti—",
  "an4.102:4.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.102:4.4": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.102:4.5": "Evaṃ kho, bhikkhave, puggalo neva gajjitā hoti, no vassitā. ",
  "an4.102:4.6": "Seyyathāpi so, bhikkhave, valāhako neva gajjitā, no vassitā; ",
  "an4.102:4.7": "tathūpamāhaṃ, bhikkhave, imaṃ puggalaṃ vadāmi. ",
  "an4.102:5.1": "Kathañca, bhikkhave, puggalo gajjitā ca hoti vassitā ca? ",
  "an4.102:5.2": "Idha, bhikkhave, ekacco puggalo dhammaṃ pariyāpuṇāti—",
  "an4.102:5.3": "suttaṃ, geyyaṃ, veyyākaraṇaṃ, gāthaṃ, udānaṃ, itivuttakaṃ, jātakaṃ, abbhutadhammaṃ, vedallaṃ. ",
  "an4.102:5.4": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.102:5.5": "Evaṃ kho, bhikkhave, puggalo gajjitā ca hoti vassitā ca. ",
  "an4.102:5.6": "Seyyathāpi so, bhikkhave, valāhako gajjitā ca vassitā ca; ",
  "an4.102:5.7": "tathūpamāhaṃ, bhikkhave, imaṃ puggalaṃ vadāmi. ",
  "an4.102:5.8": "Ime kho, bhikkhave, cattāro valāhakūpamā puggalā santo saṃvijjamānā lokasmin”ti. ",
  "an4.102:5.9": "Dutiyaṃ. "
}