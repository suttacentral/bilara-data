{
  "an4.40:0.1": "Aṅguttara Nikāya 4 ",
  "an4.40:0.2": "4. Cakkavagga ",
  "an4.40:0.3": "40. Udāyīsutta ",
  "an4.40:1.1": "Atha kho udāyī brāhmaṇo yena bhagavā tenupasaṅkami; upasaṅkamitvā bhagavatā …pe… ekamantaṃ nisinno kho udāyī brāhmaṇo bhagavantaṃ etadavoca: ",
  "an4.40:1.2": "“bhavampi no gotamo yaññaṃ vaṇṇetī”ti? ",
  "an4.40:1.3": "“Na kho ahaṃ, brāhmaṇa, sabbaṃ yaññaṃ vaṇṇemi; ",
  "an4.40:1.4": "na panāhaṃ, brāhmaṇa, sabbaṃ yaññaṃ na vaṇṇemi. ",
  "an4.40:1.5": "Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; ",
  "an4.40:1.6": "evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. ",
  "an4.40:1.7": "Taṃ kissa hetu? ",
  "an4.40:1.8": "Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā. ",
  "an4.40:2.1": "Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; ",
  "an4.40:2.2": "evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. ",
  "an4.40:2.3": "Taṃ kissa hetu? ",
  "an4.40:2.4": "Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti. ",
  "an4.40:3.1": "Abhisaṅkhataṃ nirārambhaṃ, ",
  "an4.40:3.2": "yaññaṃ kālena kappiyaṃ; ",
  "an4.40:3.3": "Tādisaṃ upasaṃyanti, ",
  "an4.40:3.4": "saññatā brahmacārayo. ",
  "an4.40:4.1": "Vivaṭacchadā ye loke, ",
  "an4.40:4.2": "vītivattā kulaṃ gatiṃ; ",
  "an4.40:4.3": "Yaññametaṃ pasaṃsanti, ",
  "an4.40:4.4": "buddhā yaññassa kovidā. ",
  "an4.40:5.1": "Yaññe vā yadi vā saddhe, ",
  "an4.40:5.2": "habyaṃ katvā yathārahaṃ; ",
  "an4.40:5.3": "Pasannacitto yajati, ",
  "an4.40:5.4": "sukhette brahmacārisu. ",
  "an4.40:6.1": "Suhutaṃ suyiṭṭhaṃ suppattaṃ, ",
  "an4.40:6.2": "Dakkhiṇeyyesu yaṃ kataṃ; ",
  "an4.40:6.3": "Yañño ca vipulo hoti, ",
  "an4.40:6.4": "Pasīdanti ca devatā. ",
  "an4.40:7.1": "Evaṃ yajitvā medhāvī, ",
  "an4.40:7.2": "saddho muttena cetasā; ",
  "an4.40:7.3": "Abyābajjhaṃ sukhaṃ lokaṃ, ",
  "an4.40:7.4": "paṇḍito upapajjatī”ti. ",
  "an4.40:7.5": "Dasamaṃ. ",
  "an4.40:7.6": "Cakkavaggo catuttho. ",
  "an4.40:8.1": "Cakko saṅgaho sīho, ",
  "an4.40:8.2": "Pasādo vassakārena pañcamaṃ; ",
  "an4.40:8.3": "Doṇo aparihāniyo patilīno, ",
  "an4.40:8.4": "Ujjayo udāyinā te dasāti. "
}