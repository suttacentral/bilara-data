{
  "an4.46:0.1": "Aṅguttara Nikāya 4 ",
  "an4.46:0.2": "5. Rohitassavagga ",
  "an4.46:0.3": "46. Dutiyarohitassasutta ",
  "an4.46:1.1": "Atha kho bhagavā tassā rattiyā accayena bhikkhū āmantesi: ",
  "an4.46:1.2": "“imaṃ, bhikkhave, rattiṃ rohitasso devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, rohitasso devaputto maṃ etadavoca: ",
  "an4.46:1.3": "‘yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṃ vā daṭṭhuṃ vā pāpuṇituṃ vā’ti? ",
  "an4.46:1.4": "Evaṃ vutte, ahaṃ, bhikkhave, rohitassaṃ devaputtaṃ etadavocaṃ: ",
  "an4.46:1.5": "‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. ",
  "an4.46:1.6": "Evaṃ vutte, bhikkhave, rohitasso devaputto maṃ etadavoca: ",
  "an4.46:1.7": "‘acchariyaṃ, bhante, abbhutaṃ, bhante. ",
  "an4.46:1.8": "Yāva subhāsitamidaṃ, bhante, bhagavatā—",
  "an4.46:1.9": "yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi’. ",
  "an4.46:2.1": "Bhūtapubbāhaṃ, bhante, rohitasso nāma isi ahosiṃ bhojaputto iddhimā vehāsaṅgamo. ",
  "an4.46:2.2": "Tassa mayhaṃ, bhante, evarūpo javo ahosi, seyyathāpi nāma daḷhadhammā dhanuggaho sikkhito katahattho katūpāsano lahukena asanena appakasirena tiriyaṃ tālacchāyaṃ atipāteyya. ",
  "an4.46:2.3": "Tassa mayhaṃ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. ",
  "an4.46:2.4": "Tassa mayhaṃ, bhante, evarūpena javena samannāgatassa evarūpena ca padavītihārena evarūpaṃ icchāgataṃ uppajji: ",
  "an4.46:2.5": "‘ahaṃ gamanena lokassa antaṃ pāpuṇissāmī’ti. ",
  "an4.46:2.6": "So kho ahaṃ, bhante, aññatreva asitapītakhāyitasāyitā aññatra uccārapassāvakammā aññatra niddākilamathapaṭivinodanā vassasatāyuko vassasatajīvī vassasataṃ gantvā appatvāva lokassa antaṃ antarāyeva kālaṅkato. ",
  "an4.46:3.1": "Acchariyaṃ, bhante, abbhutaṃ, bhante. ",
  "an4.46:3.2": "Yāva subhāsitamidaṃ, bhante, bhagavatā: ",
  "an4.46:3.3": "‘yattha kho, āvuso, na jāyati na jīyati na mīyati na cavati na upapajjati, nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. ",
  "an4.46:3.4": "Evaṃ vutte, ahaṃ, bhikkhave, rohitassaṃ devaputtaṃ etadavocaṃ: ",
  "an4.46:4.1": "‘Yattha kho, āvuso, na jāyati na jīyati na mīyati na cavati na upapajjati, nāhaṃ, taṃ gamanena lokassa antaṃ ñāteyyaṃ daṭṭheyyaṃ patteyyanti vadāmī’ti. ",
  "an4.46:4.2": "Na cāhaṃ, āvuso, appatvāva lokassa antaṃ dukkhassantakiriyaṃ vadāmi. ",
  "an4.46:4.3": "Api cāhaṃ, āvuso, imasmiṃyeva byāmamatte kaḷevare sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipadanti. ",
  "an4.46:5.1": "Gamanena na pattabbo, ",
  "an4.46:5.2": "lokassanto kudācanaṃ; ",
  "an4.46:5.3": "Na ca appatvā lokantaṃ, ",
  "an4.46:5.4": "dukkhā atthi pamocanaṃ. ",
  "an4.46:6.1": "Tasmā have lokavidū sumedho, ",
  "an4.46:6.2": "Lokantagū vusitabrahmacariyo; ",
  "an4.46:6.3": "Lokassa antaṃ samitāvi ñatvā, ",
  "an4.46:6.4": "Nāsīsatī lokamimaṃ parañcā”ti. ",
  "an4.46:6.5": "Chaṭṭhaṃ. "
}