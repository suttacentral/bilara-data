{
  "an4.10:0.1": "Aṅguttara Nikāya 4 ",
  "an4.10:0.2": "1. Bhaṇḍagāmavagga ",
  "an4.10:0.3": "10. Yogasutta ",
  "an4.10:1.1": "“Cattārome, bhikkhave, yogā. ",
  "an4.10:1.2": "Katame cattāro? ",
  "an4.10:1.3": "Kāmayogo, bhavayogo, diṭṭhiyogo, avijjāyogo. ",
  "an4.10:1.4": "Katamo ca, bhikkhave, kāmayogo? ",
  "an4.10:1.5": "Idha, bhikkhave, ekacco kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "an4.10:1.6": "Tassa kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yo kāmesu kāmarāgo kāmanandī kāmasneho kāmamucchā kāmapipāsā kāmapariḷāho kāmajjhosānaṃ kāmataṇhā sānuseti. ",
  "an4.10:1.7": "Ayaṃ vuccati, bhikkhave, kāmayogo. ",
  "an4.10:1.8": "Iti kāmayogo. ",
  "an4.10:2.1": "Bhavayogo ca kathaṃ hoti? ",
  "an4.10:2.2": "Idha, bhikkhave, ekacco bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "an4.10:2.3": "Tassa bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṃ bhavataṇhā sānuseti. ",
  "an4.10:2.4": "Ayaṃ vuccati, bhikkhave, bhavayogo. ",
  "an4.10:2.5": "Iti kāmayogo bhavayogo. ",
  "an4.10:3.1": "Diṭṭhiyogo ca kathaṃ hoti? ",
  "an4.10:3.2": "Idha, bhikkhave, ekacco diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "an4.10:3.3": "Tassa diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yo diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṃ diṭṭhitaṇhā sānuseti. ",
  "an4.10:3.4": "Ayaṃ vuccati, bhikkhave, diṭṭhiyogo. ",
  "an4.10:3.5": "Iti kāmayogo bhavayogo diṭṭhiyogo. ",
  "an4.10:4.1": "Avijjāyogo ca kathaṃ hoti? ",
  "an4.10:4.2": "Idha, bhikkhave, ekacco channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānāti. ",
  "an4.10:4.3": "Tassa channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ appajānato yā chasu phassāyatanesu avijjā aññāṇaṃ sānuseti. ",
  "an4.10:4.4": "Ayaṃ vuccati, bhikkhave, avijjāyogo. ",
  "an4.10:4.5": "Iti kāmayogo bhavayogo diṭṭhiyogo avijjāyogo, ",
  "an4.10:4.6": "saṃyutto pāpakehi akusalehi dhammehi saṃkilesikehi ponobhavikehi sadarehi dukkhavipākehi āyatiṃ jātijarāmaraṇikehi. Tasmā ayogakkhemīti vuccati. ",
  "an4.10:4.7": "Ime kho, bhikkhave, cattāro yogā. ",
  "an4.10:5.1": "Cattārome, bhikkhave, visaṃyogā. ",
  "an4.10:5.2": "Katame cattāro? ",
  "an4.10:5.3": "Kāmayogavisaṃyogo, bhavayogavisaṃyogo, diṭṭhiyogavisaṃyogo, avijjāyogavisaṃyogo. ",
  "an4.10:5.4": "Katamo ca, bhikkhave, kāmayogavisaṃyogo? ",
  "an4.10:5.5": "Idha, bhikkhave, ekacco kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "an4.10:5.6": "Tassa kāmānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yo kāmesu kāmarāgo kāmanandī kāmasneho kāmamucchā kāmapipāsā kāmapariḷāho kāmajjhosānaṃ kāmataṇhā sā nānuseti. ",
  "an4.10:5.7": "Ayaṃ vuccati, bhikkhave, kāmayogavisaṃyogo. ",
  "an4.10:5.8": "Iti kāmayogavisaṃyogo. ",
  "an4.10:6.1": "Bhavayogavisaṃyogo ca kathaṃ hoti? ",
  "an4.10:6.2": "Idha, bhikkhave, ekacco bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "an4.10:6.3": "Tassa bhavānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṃ bhavataṇhā sā nānuseti. ",
  "an4.10:6.4": "Ayaṃ vuccati, bhikkhave, bhavayogavisaṃyogo. ",
  "an4.10:6.5": "Iti kāmayogavisaṃyogo bhavayogavisaṃyogo. ",
  "an4.10:7.1": "Diṭṭhiyogavisaṃyogo ca kathaṃ hoti? ",
  "an4.10:7.2": "Idha, bhikkhave, ekacco diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "an4.10:7.3": "Tassa diṭṭhīnaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yo diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṃ diṭṭhitaṇhā sā nānuseti. ",
  "an4.10:7.4": "Ayaṃ vuccati, bhikkhave, diṭṭhiyogavisaṃyogo. ",
  "an4.10:7.5": "Iti kāmayogavisaṃyogo bhavayogavisaṃyogo diṭṭhiyogavisaṃyogo. ",
  "an4.10:8.1": "Avijjāyogavisaṃyogo ca kathaṃ hoti? ",
  "an4.10:8.2": "Idha, bhikkhave, ekacco channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti. ",
  "an4.10:8.3": "Tassa channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānato yā chasu phassāyatanesu avijjā aññāṇaṃ sā nānuseti. ",
  "an4.10:8.4": "Ayaṃ vuccati, bhikkhave, avijjāyogavisaṃyogo. ",
  "an4.10:8.5": "Iti kāmayogavisaṃyogo bhavayogavisaṃyogo diṭṭhiyogavisaṃyogo avijjāyogavisaṃyogo, ",
  "an4.10:8.6": "visaṃyutto pāpakehi akusalehi dhammehi saṅkilesikehi ponobhavikehi sadarehi dukkhavipākehi āyatiṃ jātijarāmaraṇikehi. Tasmā yogakkhemīti vuccati. ",
  "an4.10:8.7": "Ime kho, bhikkhave, cattāro visaṃyogāti. ",
  "an4.10:9.1": "Kāmayogena saṃyuttā, ",
  "an4.10:9.2": "bhavayogena cūbhayaṃ; ",
  "an4.10:9.3": "Diṭṭhiyogena saṃyuttā, ",
  "an4.10:9.4": "avijjāya purakkhatā. ",
  "an4.10:10.1": "Sattā gacchanti saṃsāraṃ, ",
  "an4.10:10.2": "jātimaraṇagāmino; ",
  "an4.10:10.3": "Ye ca kāme pariññāya, ",
  "an4.10:10.4": "bhavayogañca sabbaso. ",
  "an4.10:11.1": "Diṭṭhiyogaṃ samūhacca, ",
  "an4.10:11.2": "avijjañca virājayaṃ; ",
  "an4.10:11.3": "Sabbayogavisaṃyuttā, ",
  "an4.10:11.4": "te ve yogātigā munī”ti. ",
  "an4.10:11.5": "Dasamaṃ. ",
  "an4.10:11.6": "Bhaṇḍagāmavaggo paṭhamo. ",
  "an4.10:12.1": "Anubuddhaṃ papatitaṃ dve, ",
  "an4.10:12.2": "Khatā anusotapañcamaṃ; ",
  "an4.10:12.3": "Appassuto ca sobhanaṃ, ",
  "an4.10:12.4": "Vesārajjaṃ taṇhāyogena te dasāti. "
}