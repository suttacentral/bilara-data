{
  "an4.21:0.1": "Aṅguttara Nikāya 4 ",
  "an4.21:0.2": "3. Uruvelavagga ",
  "an4.21:0.3": "21. Paṭhamauruvelasutta ",
  "an4.21:1.1": "Evaṃ me sutaṃ—",
  "an4.21:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an4.21:1.3": "Tatra kho bhagavā bhikkhū āmantesi: ",
  "an4.21:1.4": "“bhikkhavo”ti. ",
  "an4.21:1.5": "“Bhadante”ti te bhikkhū bhagavato paccassosuṃ. ",
  "an4.21:1.6": "Bhagavā etadavoca: ",
  "an4.21:2.1": "“Ekamidāhaṃ, bhikkhave, samayaṃ uruvelāyaṃ viharāmi najjā nerañjarāya tīre ajapālanigrodhe paṭhamābhisambuddho. ",
  "an4.21:2.2": "Tassa mayhaṃ, bhikkhave, rahogatassa paṭisallīnassa evaṃ cetaso parivitakko udapādi: ",
  "an4.21:2.3": "‘dukkhaṃ kho agāravo viharati appatisso. ",
  "an4.21:2.4": "Kiṃ nu kho ahaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyan’ti? ",
  "an4.21:3.1": "Tassa mayhaṃ, bhikkhave, etadahosi: ",
  "an4.21:3.2": "‘aparipūrassa kho ahaṃ sīlakkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. ",
  "an4.21:3.3": "Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā sīlasampannataraṃ, yamahaṃ sakkatvā garuṃ katvā upanissāya vihareyyaṃ. ",
  "an4.21:4.1": "Aparipūrassa kho ahaṃ samādhikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. ",
  "an4.21:4.2": "Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā samādhisampannataraṃ, yamahaṃ sakkatvā garuṃ katvā upanissāya vihareyyaṃ. ",
  "an4.21:5.1": "Aparipūrassa kho ahaṃ paññākkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. ",
  "an4.21:5.2": "Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā paññāsampannataraṃ, yamahaṃ sakkatvā garuṃ katvā upanissāya vihareyyaṃ. ",
  "an4.21:6.1": "Aparipūrassa kho ahaṃ vimuttikkhandhassa pāripūriyā aññaṃ samaṇaṃ vā brāhmaṇaṃ vā sakkatvā garuṃ katvā upanissāya vihareyyaṃ. ",
  "an4.21:6.2": "Na kho panāhaṃ passāmi sadevake loke samārake sabrahmake sassamaṇabrāhmaṇiyā pajāya sadevamanussāya aññaṃ samaṇaṃ vā brāhmaṇaṃ vā attanā vimuttisampannataraṃ, yamahaṃ sakkatvā garuṃ katvā upanissāya vihareyyan’ti. ",
  "an4.21:7.1": "Tassa mayhaṃ, bhikkhave, etadahosi: ",
  "an4.21:7.2": "‘yannūnāhaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihareyyan’ti. ",
  "an4.21:8.1": "Atha kho, bhikkhave, brahmā sahampati mama cetasā cetoparivitakkamaññāya—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evamevaṃ—brahmaloke antarahito mama purato pāturahosi. ",
  "an4.21:8.2": "Atha kho, bhikkhave, brahmā sahampati ekaṃsaṃ uttarāsaṅgaṃ karitvā dakkhiṇaṃ jāṇumaṇḍalaṃ pathaviyaṃ nihantvā yenāhaṃ tenañjaliṃ paṇāmetvā maṃ etadavoca: ",
  "an4.21:8.3": "‘evametaṃ, bhagavā, evametaṃ, sugata. ",
  "an4.21:8.4": "Yepi te, bhante, ahesuṃ atītamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya vihariṃsu; ",
  "an4.21:8.5": "yepi te, bhante, bhavissanti anāgatamaddhānaṃ arahanto sammāsambuddhā tepi bhagavanto dhammaṃyeva sakkatvā garuṃ katvā upanissāya viharissanti; ",
  "an4.21:8.6": "bhagavāpi, bhante, etarahi arahaṃ sammāsambuddho dhammaṃyeva sakkatvā garuṃ katvā upanissāya viharatū’ti. ",
  "an4.21:8.7": "Idamavoca brahmā sahampati. ",
  "an4.21:8.8": "Idaṃ vatvā athāparaṃ etadavoca: ",
  "an4.21:9.1": "‘Ye ca atītā sambuddhā, ",
  "an4.21:9.2": "ye ca buddhā anāgatā; ",
  "an4.21:9.3": "Yo cetarahi sambuddho, ",
  "an4.21:9.4": "bahūnaṃ sokanāsano. ",
  "an4.21:10.1": "Sabbe saddhammagaruno, ",
  "an4.21:10.2": "vihaṃsu viharanti ca; ",
  "an4.21:10.3": "Athopi viharissanti, ",
  "an4.21:10.4": "esā buddhāna dhammatā. ",
  "an4.21:11.1": "Tasmā hi attakāmena, ",
  "an4.21:11.2": "mahattamabhikaṅkhatā; ",
  "an4.21:11.3": "Saddhammo garukātabbo, ",
  "an4.21:11.4": "saraṃ buddhāna sāsanan’ti. ",
  "an4.21:12.1": "Idamavoca, bhikkhave, brahmā sahampati. ",
  "an4.21:12.2": "Idaṃ vatvā maṃ abhivādetvā padakkhiṇaṃ katvā tatthevantaradhāyi. ",
  "an4.21:12.3": "Atha khvāhaṃ, bhikkhave, brahmuno ca ajjhesanaṃ viditvā attano ca patirūpaṃ yvāyaṃ dhammo mayā abhisambuddho tameva dhammaṃ sakkatvā garuṃ katvā upanissāya vihāsiṃ. ",
  "an4.21:12.4": "Yato ca kho, bhikkhave, saṃghopi mahattena samannāgato, atha me saṃghepi gāravo”ti. ",
  "an4.21:12.5": "Paṭhamaṃ. "
}