{
  "an4.6:0.1": "Aṅguttara Nikāya 4 ",
  "an4.6:0.2": "1. Bhaṇḍagāmavagga ",
  "an4.6:0.3": "6. Appassutasutta ",
  "an4.6:1.1": "“Cattārome, bhikkhave, puggalā santo saṃvijjamānā lokasmiṃ. ",
  "an4.6:1.2": "Katame cattāro? ",
  "an4.6:1.3": "Appassuto sutena anupapanno, appassuto sutena upapanno, bahussuto sutena anupapanno, bahussuto sutena upapanno. ",
  "an4.6:1.4": "Kathañca, bhikkhave, puggalo appassuto hoti sutena anupapanno? ",
  "an4.6:1.5": "Idha, bhikkhave, ekaccassa puggalassa appakaṃ sutaṃ hoti—",
  "an4.6:1.6": "suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. ",
  "an4.6:1.7": "So tassa appakassa sutassa na atthamaññāya dhammamaññāya dhammānudhammappaṭipanno hoti. ",
  "an4.6:1.8": "Evaṃ kho, bhikkhave, puggalo appassuto hoti sutena anupapanno. ",
  "an4.6:2.1": "Kathañca, bhikkhave, puggalo appassuto hoti sutena upapanno? ",
  "an4.6:2.2": "Idha, bhikkhave, ekaccassa puggalassa appakaṃ sutaṃ hoti—",
  "an4.6:2.3": "suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. ",
  "an4.6:2.4": "So tassa appakassa sutassa atthamaññāya dhammamaññāya dhammānudhammappaṭipanno hoti. ",
  "an4.6:2.5": "Evaṃ kho, bhikkhave, puggalo appassuto hoti sutena upapanno. ",
  "an4.6:3.1": "Kathañca, bhikkhave, puggalo bahussuto hoti sutena anupapanno? ",
  "an4.6:3.2": "Idha, bhikkhave, ekaccassa puggalassa bahukaṃ sutaṃ hoti—",
  "an4.6:3.3": "suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. ",
  "an4.6:3.4": "So tassa bahukassa sutassa na atthamaññāya dhammamaññāya dhammānudhammappaṭipanno hoti. ",
  "an4.6:3.5": "Evaṃ kho, bhikkhave, puggalo bahussuto hoti sutena anupapanno. ",
  "an4.6:4.1": "Kathañca, bhikkhave, puggalo bahussuto hoti sutena upapanno? ",
  "an4.6:4.2": "Idha, bhikkhave, ekaccassa puggalassa bahukaṃ sutaṃ hoti—",
  "an4.6:4.3": "suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallaṃ. ",
  "an4.6:4.4": "So tassa bahukassa sutassa atthamaññāya dhammamaññāya dhammānudhammappaṭipanno hoti. ",
  "an4.6:4.5": "Evaṃ kho, bhikkhave, puggalo bahussuto hoti sutena upapanno. ",
  "an4.6:4.6": "Ime kho, bhikkhave, cattāro puggalā santo saṃvijjamānā lokasminti. ",
  "an4.6:5.1": "Appassutopi ce hoti, ",
  "an4.6:5.2": "sīlesu asamāhito; ",
  "an4.6:5.3": "Ubhayena naṃ garahanti, ",
  "an4.6:5.4": "sīlato ca sutena ca. ",
  "an4.6:6.1": "Appassutopi ce hoti, ",
  "an4.6:6.2": "sīlesu susamāhito; ",
  "an4.6:6.3": "Sīlato naṃ pasaṃsanti, ",
  "an4.6:6.4": "tassa sampajjate sutaṃ. ",
  "an4.6:7.1": "Bahussutopi ce hoti, ",
  "an4.6:7.2": "sīlesu asamāhito; ",
  "an4.6:7.3": "Sīlato naṃ garahanti, ",
  "an4.6:7.4": "nāssa sampajjate sutaṃ. ",
  "an4.6:8.1": "Bahussutopi ce hoti, ",
  "an4.6:8.2": "sīlesu susamāhito; ",
  "an4.6:8.3": "Ubhayena naṃ pasaṃsanti, ",
  "an4.6:8.4": "sīlato ca sutena ca. ",
  "an4.6:9.1": "Bahussutaṃ dhammadharaṃ, ",
  "an4.6:9.2": "sappaññaṃ buddhasāvakaṃ; ",
  "an4.6:9.3": "Nekkhaṃ jambonadasseva, ",
  "an4.6:9.4": "ko taṃ ninditumarahati; ",
  "an4.6:9.5": "Devāpi naṃ pasaṃsanti, ",
  "an4.6:9.6": "brahmunāpi pasaṃsito”ti. ",
  "an4.6:9.7": "Chaṭṭhaṃ. "
}