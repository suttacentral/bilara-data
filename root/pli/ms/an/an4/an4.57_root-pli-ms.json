{
  "an4.57:0.1": "Aṅguttara Nikāya 4 ",
  "an4.57:0.2": "6. Puññābhisandavagga ",
  "an4.57:0.3": "57. Suppavāsāsutta ",
  "an4.57:1.1": "Ekaṃ samayaṃ bhagavā koliyesu viharati pajjanikaṃ nāma koliyānaṃ nigamo. ",
  "an4.57:1.2": "Atha kho bhagavā pubbaṇhasamayaṃ nivāsetvā pattacīvaramādāya yena suppavāsāya koliyadhītuyā nivesanaṃ tenupasaṅkami; upasaṅkamitvā paññatte āsane nisīdi. ",
  "an4.57:1.3": "Atha kho suppavāsā koliyadhītā bhagavantaṃ paṇītena khādanīyena bhojanīyena sahatthā santappesi sampavāresi. ",
  "an4.57:1.4": "Atha kho suppavāsā koliyadhītā bhagavantaṃ bhuttāviṃ onītapattapāṇiṃ ekamantaṃ nisīdi. ",
  "an4.57:1.5": "Ekamantaṃ nisinnaṃ kho suppavāsaṃ koliyadhītaraṃ bhagavā etadavoca: ",
  "an4.57:2.1": "“Bhojanaṃ, suppavāse, dentī ariyasāvikā paṭiggāhakānaṃ cattāri ṭhānāni deti. ",
  "an4.57:2.2": "Katamāni cattāri? ",
  "an4.57:2.3": "Āyuṃ deti, vaṇṇaṃ deti, sukhaṃ deti, balaṃ deti. ",
  "an4.57:2.4": "Āyuṃ kho pana datvā āyussa bhāginī hoti dibbassa vā mānusassa vā. ",
  "an4.57:2.5": "Vaṇṇaṃ datvā vaṇṇassa bhāginī hoti dibbassa vā mānusassa vā. ",
  "an4.57:2.6": "Sukhaṃ datvā sukhassa bhāginī hoti dibbassa vā mānusassa vā. ",
  "an4.57:2.7": "Balaṃ datvā balassa bhāginī hoti dibbassa vā mānusassa vā. ",
  "an4.57:2.8": "Bhojanaṃ, suppavāse, dentī ariyasāvikā paṭiggāhakānaṃ imāni cattāri ṭhānāni detīti. ",
  "an4.57:3.1": "Susaṅkhataṃ bhojanaṃ yā dadāti, ",
  "an4.57:3.2": "Suciṃ paṇītaṃ rasasā upetaṃ; ",
  "an4.57:3.3": "Sā dakkhiṇā ujjugatesu dinnā, ",
  "an4.57:3.4": "Caraṇūpapannesu mahaggatesu; ",
  "an4.57:3.5": "Puññena puññaṃ saṃsandamānā, ",
  "an4.57:3.6": "Mahapphalā lokavidūna vaṇṇitā. ",
  "an4.57:4.1": "Etādisaṃ yaññamanussarantā, ",
  "an4.57:4.2": "Ye vedajātā vicaranti loke; ",
  "an4.57:4.3": "Vineyya maccheramalaṃ samūlaṃ, ",
  "an4.57:4.4": "Aninditā saggamupenti ṭhānan”ti. ",
  "an4.57:4.5": "Sattamaṃ. "
}