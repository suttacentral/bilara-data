{
  "an4.184:0.1": "Aṅguttara Nikāya 4 ",
  "an4.184:0.2": "19. Brāhmaṇavagga ",
  "an4.184:0.3": "184. Abhayasutta ",
  "an4.184:1.1": "Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "an4.184:1.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jāṇussoṇi brāhmaṇo bhagavantaṃ etadavoca: ",
  "an4.184:2.1": "“Ahañhi, bho gotama, evaṃvādī evaṃdiṭṭhi: ",
  "an4.184:2.2": "‘natthi yo maraṇadhammo samāno na bhāyati, na santāsaṃ āpajjati maraṇassā’”ti. ",
  "an4.184:2.3": "“Atthi, brāhmaṇa, maraṇadhammo samāno bhāyati, santāsaṃ āpajjati maraṇassa; ",
  "an4.184:2.4": "atthi pana, brāhmaṇa, maraṇadhammo samāno na bhāyati, na santāsaṃ āpajjati maraṇassa. ",
  "an4.184:3.1": "Katamo ca, brāhmaṇa, maraṇadhammo samāno bhāyati, santāsaṃ āpajjati maraṇassa? ",
  "an4.184:3.2": "Idha, brāhmaṇa, ekacco kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. ",
  "an4.184:3.3": "Tamenaṃ aññataro gāḷho rogātaṅko phusati. ",
  "an4.184:3.4": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:3.5": "‘piyā vata maṃ kāmā jahissanti, piye cāhaṃ kāme jahissāmī’ti. ",
  "an4.184:3.6": "So socati kilamati paridevati, urattāḷiṃ kandati, sammohaṃ āpajjati. ",
  "an4.184:3.7": "Ayaṃ kho, brāhmaṇa, maraṇadhammo samāno bhāyati, santāsaṃ āpajjati maraṇassa. ",
  "an4.184:4.1": "Puna caparaṃ, brāhmaṇa, idhekacco kāye avītarāgo hoti avigatacchando avigatapemo avigatapipāso avigatapariḷāho avigatataṇho. ",
  "an4.184:4.2": "Tamenaṃ aññataro gāḷho rogātaṅko phusati. ",
  "an4.184:4.3": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:4.4": "‘piyo vata maṃ kāyo jahissati, piyañcāhaṃ kāyaṃ jahissāmī’ti. ",
  "an4.184:4.5": "So socati kilamati paridevati, urattāḷiṃ kandati, sammohaṃ āpajjati. ",
  "an4.184:4.6": "Ayampi kho, brāhmaṇa, maraṇadhammo samāno bhāyati, santāsaṃ āpajjati maraṇassa. ",
  "an4.184:5.1": "Puna caparaṃ, brāhmaṇa, idhekacco akatakalyāṇo hoti akatakusalo akatabhīruttāṇo katapāpo kataluddo katakibbiso. ",
  "an4.184:5.2": "Tamenaṃ aññataro gāḷho rogātaṅko phusati. ",
  "an4.184:5.3": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:5.4": "‘akataṃ vata me kalyāṇaṃ, akataṃ kusalaṃ, akataṃ bhīruttāṇaṃ; ",
  "an4.184:5.5": "kataṃ pāpaṃ, kataṃ luddaṃ, kataṃ kibbisaṃ. ",
  "an4.184:5.6": "Yāvatā, bho, akatakalyāṇānaṃ akatakusalānaṃ akatabhīruttāṇānaṃ katapāpānaṃ kataluddānaṃ katakibbisānaṃ gati taṃ gatiṃ pecca gacchāmī’ti. ",
  "an4.184:5.7": "So socati kilamati paridevati, urattāḷiṃ kandati, sammohaṃ āpajjati. ",
  "an4.184:5.8": "Ayampi kho, brāhmaṇa, maraṇadhammo samāno bhāyati, santāsaṃ āpajjati maraṇassa. ",
  "an4.184:6.1": "Puna caparaṃ, brāhmaṇa, idhekacco kaṅkhī hoti vicikicchī aniṭṭhaṅgato saddhamme. ",
  "an4.184:6.2": "Tamenaṃ aññataro gāḷho rogātaṅko phusati. ",
  "an4.184:6.3": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:6.4": "‘kaṅkhī vatamhi vicikicchī aniṭṭhaṅgato saddhamme’ti. ",
  "an4.184:6.5": "So socati kilamati paridevati, urattāḷiṃ kandati, sammohaṃ āpajjati. ",
  "an4.184:6.6": "Ayampi kho, brāhmaṇa, maraṇadhammo samāno bhāyati, santāsaṃ āpajjati maraṇassa. ",
  "an4.184:6.7": "Ime kho, brāhmaṇa, cattāro maraṇadhammā samānā bhāyanti, santāsaṃ āpajjanti maraṇassa. ",
  "an4.184:7.1": "Katamo ca, brāhmaṇa, maraṇadhammo samāno na bhāyati, na santāsaṃ āpajjati maraṇassa? ",
  "an4.184:7.2": "Idha, brāhmaṇa, ekacco kāmesu vītarāgo hoti vigatacchando vigatapemo vigatapipāso vigatapariḷāho vigatataṇho. ",
  "an4.184:7.3": "Tamenaṃ aññataro gāḷho rogātaṅko phusati. ",
  "an4.184:7.4": "Tassa aññatarena gāḷhena rogātaṅkena phuṭṭhassa na evaṃ hoti: ",
  "an4.184:7.5": "‘piyā vata maṃ kāmā jahissanti, piye cāhaṃ kāme jahissāmī’ti. ",
  "an4.184:7.6": "So na socati na kilamati na paridevati, na urattāḷiṃ kandati, na sammohaṃ āpajjati. ",
  "an4.184:7.7": "Ayaṃ kho, brāhmaṇa, maraṇadhammo samāno na bhāyati, na santāsaṃ āpajjati maraṇassa. ",
  "an4.184:8.1": "Puna caparaṃ, brāhmaṇa, idhekacco kāye vītarāgo hoti vigatacchando vigatapemo vigatapipāso vigatapariḷāho vigatataṇho. ",
  "an4.184:8.2": "Tamenaṃ aññataro gāḷho rogātaṅko phusati. ",
  "an4.184:8.3": "Tassa aññatarena gāḷhena rogātaṅkena phuṭṭhassa na evaṃ hoti: ",
  "an4.184:8.4": "‘piyo vata maṃ kāyo jahissati, piyañcāhaṃ kāyaṃ jahissāmī’ti. ",
  "an4.184:8.5": "So na socati na kilamati na paridevati, na urattāḷiṃ kandati, na sammohaṃ āpajjati. ",
  "an4.184:8.6": "Ayampi kho, brāhmaṇa, maraṇadhammo samāno na bhāyati, na santāsaṃ āpajjati maraṇassa. ",
  "an4.184:9.1": "Puna caparaṃ, brāhmaṇa, idhekacco akatapāpo hoti akataluddo akatakibbiso katakalyāṇo katakusalo katabhīruttāṇo. ",
  "an4.184:9.2": "Tamenaṃ aññataro gāḷho rogātaṅko phusati. ",
  "an4.184:9.3": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:9.4": "‘akataṃ vata me pāpaṃ, akataṃ luddaṃ, akataṃ kibbisaṃ; ",
  "an4.184:9.5": "kataṃ kalyāṇaṃ, kataṃ kusalaṃ, kataṃ bhīruttāṇaṃ. ",
  "an4.184:9.6": "Yāvatā, bho, akatapāpānaṃ akataluddānaṃ akatakibbisānaṃ katakalyāṇānaṃ katakusalānaṃ katabhīruttāṇānaṃ gati taṃ gatiṃ pecca gacchāmī’ti. ",
  "an4.184:9.7": "So na socati na kilamati na paridevati, na urattāḷiṃ kandati, na sammohaṃ āpajjati. ",
  "an4.184:9.8": "Ayampi kho, brāhmaṇa, maraṇadhammo samāno na bhāyati, na santāsaṃ āpajjati maraṇassa. ",
  "an4.184:10.1": "Puna caparaṃ, brāhmaṇa, idhekacco akaṅkhī hoti avicikicchī niṭṭhaṅgato saddhamme. ",
  "an4.184:10.2": "Tamenaṃ aññataro gāḷho rogātaṅko phusati. ",
  "an4.184:10.3": "Tassa aññatarena gāḷhena rogātaṅkena phuṭṭhassa evaṃ hoti: ",
  "an4.184:10.4": "‘akaṅkhī vatamhi avicikicchī niṭṭhaṅgato saddhamme’ti. ",
  "an4.184:10.5": "So na socati na kilamati na paridevati, na urattāḷiṃ kandati, na sammohaṃ āpajjati. ",
  "an4.184:10.6": "Ayampi kho, brāhmaṇa, maraṇadhammo samāno na bhāyati, na santāsaṃ āpajjati maraṇassa. ",
  "an4.184:10.7": "Ime kho, brāhmaṇa, cattāro maraṇadhammā samānā na bhāyanti, na santāsaṃ āpajjanti maraṇassā”ti. ",
  "an4.184:11.1": "“Abhikkantaṃ, bho gotama, abhikkantaṃ, bho gotama …pe… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "an4.184:11.2": "Catutthaṃ. "
}