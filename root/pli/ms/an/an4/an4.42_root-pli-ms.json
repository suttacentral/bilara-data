{
  "an4.42:0.1": "Aṅguttara Nikāya 4 ",
  "an4.42:0.2": "5. Rohitassavagga ",
  "an4.42:0.3": "42. Pañhabyākaraṇasutta ",
  "an4.42:1.1": "“Cattārimāni, bhikkhave, pañhabyākaraṇāni. ",
  "an4.42:1.2": "Katamāni cattāri? ",
  "an4.42:1.3": "Atthi, bhikkhave, pañho ekaṃsabyākaraṇīyo; ",
  "an4.42:1.4": "atthi, bhikkhave, pañho vibhajjabyākaraṇīyo; ",
  "an4.42:1.5": "atthi, bhikkhave, pañho paṭipucchābyākaraṇīyo; ",
  "an4.42:1.6": "atthi, bhikkhave, pañho ṭhapanīyo. ",
  "an4.42:1.7": "Imāni kho, bhikkhave, cattāri pañhabyākaraṇānīti. ",
  "an4.42:2.1": "Ekaṃsavacanaṃ ekaṃ, ",
  "an4.42:2.2": "vibhajjavacanāparaṃ; ",
  "an4.42:2.3": "Tatiyaṃ paṭipuccheyya, ",
  "an4.42:2.4": "catutthaṃ pana ṭhāpaye. ",
  "an4.42:3.1": "Yo ca tesaṃ tattha tattha, ",
  "an4.42:3.2": "jānāti anudhammataṃ; ",
  "an4.42:3.3": "Catupañhassa kusalo, ",
  "an4.42:3.4": "āhu bhikkhuṃ tathāvidhaṃ. ",
  "an4.42:4.1": "Durāsado duppasaho, ",
  "an4.42:4.2": "gambhīro duppadhaṃsiyo; ",
  "an4.42:4.3": "Atho atthe anatthe ca, ",
  "an4.42:4.4": "ubhayassa hoti kovido. ",
  "an4.42:5.1": "Anatthaṃ parivajjeti, ",
  "an4.42:5.2": "atthaṃ gaṇhāti paṇḍito; ",
  "an4.42:5.3": "Atthābhisamayā dhīro, ",
  "an4.42:5.4": "paṇḍitoti pavuccatī”ti. ",
  "an4.42:5.5": "Dutiyaṃ. "
}