{
  "an4.105:0.1": "Aṅguttara Nikāya 4 ",
  "an4.105:0.2": "11. Valāhakavagga ",
  "an4.105:0.3": "105. Ambasutta ",
  "an4.105:1.1": "“Cattārimāni, bhikkhave, ambāni. ",
  "an4.105:1.2": "Katamāni cattāri? ",
  "an4.105:1.3": "Āmaṃ pakkavaṇṇi, pakkaṃ āmavaṇṇi, āmaṃ āmavaṇṇi, pakkaṃ pakkavaṇṇi—",
  "an4.105:1.4": "Imāni kho, bhikkhave, cattāri ambāni. ",
  "an4.105:1.5": "Evamevaṃ kho, bhikkhave, cattāro ambūpamā puggalā santo saṃvijjamānā lokasmiṃ. ",
  "an4.105:1.6": "Katame cattāro? ",
  "an4.105:1.7": "Āmo pakkavaṇṇī, pakko āmavaṇṇī, āmo āmavaṇṇī, pakko pakkavaṇṇī. ",
  "an4.105:2.1": "Kathañca, bhikkhave, puggalo āmo hoti pakkavaṇṇī? ",
  "an4.105:2.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.105:2.3": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.105:2.4": "Evaṃ kho, bhikkhave, puggalo āmo hoti pakkavaṇṇī. ",
  "an4.105:2.5": "Seyyathāpi taṃ, bhikkhave, ambaṃ āmaṃ pakkavaṇṇi; ",
  "an4.105:2.6": "tathūpamāhaṃ, bhikkhave, imaṃ puggalaṃ vadāmi. ",
  "an4.105:3.1": "Kathañca, bhikkhave, puggalo pakko hoti āmavaṇṇī? ",
  "an4.105:3.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.105:3.3": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.105:3.4": "Evaṃ kho, bhikkhave, puggalo pakko hoti āmavaṇṇī. ",
  "an4.105:3.5": "Seyyathāpi taṃ, bhikkhave, ambaṃ pakkaṃ āmavaṇṇi; ",
  "an4.105:3.6": "tathūpamāhaṃ, bhikkhave, imaṃ puggalaṃ vadāmi. ",
  "an4.105:4.1": "Kathañca, bhikkhave, puggalo āmo hoti āmavaṇṇī? ",
  "an4.105:4.2": "Idha, bhikkhave, ekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.105:4.3": "So ‘idaṃ dukkhan’ti yathābhūtaṃ nappajānāti …pe… ‘ayaṃ dukkhanirodhagāminī paṭipadā’ti yathābhūtaṃ nappajānāti. ",
  "an4.105:4.4": "Evaṃ kho, bhikkhave, puggalo āmo hoti āmavaṇṇī. ",
  "an4.105:4.5": "Seyyathāpi taṃ, bhikkhave, ambaṃ āmaṃ āmavaṇṇi; ",
  "an4.105:4.6": "tathūpamāhaṃ, bhikkhave, imaṃ puggalaṃ vadāmi. ",
  "an4.105:5.1": "Kathañca, bhikkhave, puggalo pakko hoti pakkavaṇṇī? ",
  "an4.105:5.2": "Idha, bhikkhave, ekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ. ",
  "an4.105:5.3": "So ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an4.105:5.4": "Evaṃ kho, bhikkhave, puggalo pakko hoti pakkavaṇṇī. ",
  "an4.105:5.5": "Seyyathāpi taṃ, bhikkhave, ambaṃ pakkaṃ pakkavaṇṇi; ",
  "an4.105:5.6": "tathūpamāhaṃ, bhikkhave, imaṃ puggalaṃ vadāmi. ",
  "an4.105:5.7": "Ime kho, bhikkhave, cattāro ambūpamā puggalā santo saṃvijjamānā lokasmin”ti. ",
  "an4.105:5.8": "Pañcamaṃ. "
}