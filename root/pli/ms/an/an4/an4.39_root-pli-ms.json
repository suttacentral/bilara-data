{
  "an4.39:0.1": "Aṅguttara Nikāya 4 ",
  "an4.39:0.2": "4. Cakkavagga ",
  "an4.39:0.3": "39. Ujjayasutta ",
  "an4.39:1.1": "Atha kho ujjayo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "an4.39:1.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho ujjayo brāhmaṇo bhagavantaṃ etadavoca: ",
  "an4.39:1.3": "“bhavampi no gotamo yaññaṃ vaṇṇetī”ti? ",
  "an4.39:1.4": "“Na kho ahaṃ, brāhmaṇa, sabbaṃ yaññaṃ vaṇṇemi; ",
  "an4.39:1.5": "na panāhaṃ, brāhmaṇa, sabbaṃ yaññaṃ na vaṇṇemi. ",
  "an4.39:1.6": "Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṃ āpajjanti; ",
  "an4.39:1.7": "evarūpaṃ kho ahaṃ, brāhmaṇa, sārambhaṃ yaññaṃ na vaṇṇemi. ",
  "an4.39:1.8": "Taṃ kissa hetu? ",
  "an4.39:1.9": "Evarūpañhi, brāhmaṇa, sārambhaṃ yaññaṃ na upasaṅkamanti arahanto vā arahattamaggaṃ vā samāpannā. ",
  "an4.39:2.1": "Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṃ āpajjanti; ",
  "an4.39:2.2": "evarūpaṃ kho ahaṃ, brāhmaṇa, nirārambhaṃ yaññaṃ vaṇṇemi, yadidaṃ niccadānaṃ anukulayaññaṃ. ",
  "an4.39:2.3": "Taṃ kissa hetu? ",
  "an4.39:2.4": "Evarūpañhi, brāhmaṇa, nirārambhaṃ yaññaṃ upasaṅkamanti arahanto vā arahattamaggaṃ vā samāpannāti. ",
  "an4.39:3.1": "Assamedhaṃ purisamedhaṃ, ",
  "an4.39:3.2": "Sammāpāsaṃ vājapeyyaṃ niraggaḷaṃ; ",
  "an4.39:3.3": "Mahāyaññā mahārambhā, ",
  "an4.39:3.4": "Na te honti mahapphalā. ",
  "an4.39:4.1": "Ajeḷakā ca gāvo ca, ",
  "an4.39:4.2": "vividhā yattha haññare; ",
  "an4.39:4.3": "Na taṃ sammaggatā yaññaṃ, ",
  "an4.39:4.4": "upayanti mahesino. ",
  "an4.39:5.1": "Ye ca yaññā nirārambhā, ",
  "an4.39:5.2": "yajanti anukulaṃ sadā; ",
  "an4.39:5.3": "Ajeḷakā ca gāvo ca, ",
  "an4.39:5.4": "vividhā nettha haññare; ",
  "an4.39:5.5": "Tañca sammaggatā yaññaṃ, ",
  "an4.39:5.6": "upayanti mahesino. ",
  "an4.39:6.1": "Etaṃ yajetha medhāvī, ",
  "an4.39:6.2": "eso yañño mahapphalo; ",
  "an4.39:6.3": "Etaṃ hi yajamānassa, ",
  "an4.39:6.4": "seyyo hoti na pāpiyo; ",
  "an4.39:6.5": "Yañño ca vipulo hoti, ",
  "an4.39:6.6": "pasīdanti ca devatā”ti. ",
  "an4.39:6.7": "Navamaṃ. "
}