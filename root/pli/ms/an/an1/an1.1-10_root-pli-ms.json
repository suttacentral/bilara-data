{
  "an1.1:0.1": "Aṅguttara Nikāya 1 ",
  "an1.1:0.2": "1. Rūpādivagga ",
  "an1.1:0.3": "1 ",
  "an1.1:1.1": "Evaṃ me sutaṃ—",
  "an1.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an1.1:1.3": "Tatra kho bhagavā bhikkhū āmantesi: ",
  "an1.1:1.4": "“bhikkhavo”ti. ",
  "an1.1:1.5": "“Bhadante”ti te bhikkhū bhagavato paccassosuṃ. ",
  "an1.1:1.6": "Bhagavā etadavoca: ",
  "an1.1:2.1": "“Nāhaṃ, bhikkhave, aññaṃ ekarūpampi samanupassāmi yaṃ evaṃ purisassa cittaṃ pariyādāya tiṭṭhati yathayidaṃ, bhikkhave, itthirūpaṃ. ",
  "an1.1:2.2": "Itthirūpaṃ, bhikkhave, purisassa cittaṃ pariyādāya tiṭṭhatī”ti. ",
  "an1.1:2.3": "Paṭhamaṃ. ",
  "an1.2:0.1": "2 ",
  "an1.2:1.1": "“Nāhaṃ, bhikkhave, aññaṃ ekasaddampi samanupassāmi yaṃ evaṃ purisassa cittaṃ pariyādāya tiṭṭhati yathayidaṃ, bhikkhave, itthisaddo. ",
  "an1.2:1.2": "Itthisaddo, bhikkhave, purisassa cittaṃ pariyādāya tiṭṭhatī”ti. ",
  "an1.2:1.3": "Dutiyaṃ. ",
  "an1.3:0.1": "3 ",
  "an1.3:1.1": "“Nāhaṃ, bhikkhave, aññaṃ ekagandhampi samanupassāmi yaṃ evaṃ purisassa cittaṃ pariyādāya tiṭṭhati yathayidaṃ, bhikkhave, itthigandho. ",
  "an1.3:1.2": "Itthigandho, bhikkhave, purisassa cittaṃ pariyādāya tiṭṭhatī”ti. ",
  "an1.3:1.3": "Tatiyaṃ. ",
  "an1.4:0.1": "4 ",
  "an1.4:1.1": "“Nāhaṃ, bhikkhave, aññaṃ ekarasampi samanupassāmi yaṃ evaṃ purisassa cittaṃ pariyādāya tiṭṭhati yathayidaṃ, bhikkhave, itthiraso. ",
  "an1.4:1.2": "Itthiraso, bhikkhave, purisassa cittaṃ pariyādāya tiṭṭhatī”ti. ",
  "an1.4:1.3": "Catutthaṃ. ",
  "an1.5:0.1": "5 ",
  "an1.5:1.1": "“Nāhaṃ, bhikkhave, aññaṃ ekaphoṭṭhabbampi samanupassāmi yaṃ evaṃ purisassa cittaṃ pariyādāya tiṭṭhati yathayidaṃ, bhikkhave, itthiphoṭṭhabbo. ",
  "an1.5:1.2": "Itthiphoṭṭhabbo, bhikkhave, purisassa cittaṃ pariyādāya tiṭṭhatī”ti. ",
  "an1.5:1.3": "Pañcamaṃ. ",
  "an1.6:0.1": "6 ",
  "an1.6:1.1": "“Nāhaṃ, bhikkhave, aññaṃ ekarūpampi samanupassāmi yaṃ evaṃ itthiyā cittaṃ pariyādāya tiṭṭhati yathayidaṃ, bhikkhave, purisarūpaṃ. ",
  "an1.6:1.2": "Purisarūpaṃ, bhikkhave, itthiyā cittaṃ pariyādāya tiṭṭhatī”ti. ",
  "an1.6:1.3": "Chaṭṭhaṃ. ",
  "an1.7:0.1": "7 ",
  "an1.7:1.1": "“Nāhaṃ, bhikkhave, aññaṃ ekasaddampi samanupassāmi yaṃ evaṃ itthiyā cittaṃ pariyādāya tiṭṭhati yathayidaṃ, bhikkhave, purisasaddo. ",
  "an1.7:1.2": "Purisasaddo, bhikkhave, itthiyā cittaṃ pariyādāya tiṭṭhatī”ti. ",
  "an1.7:1.3": "Sattamaṃ. ",
  "an1.8:0.1": "8 ",
  "an1.8:1.1": "“Nāhaṃ, bhikkhave, aññaṃ ekagandhampi samanupassāmi yaṃ evaṃ itthiyā cittaṃ pariyādāya tiṭṭhati yathayidaṃ, bhikkhave, purisagandho. ",
  "an1.8:1.2": "Purisagandho, bhikkhave, itthiyā cittaṃ pariyādāya tiṭṭhatī”ti. ",
  "an1.8:1.3": "Aṭṭhamaṃ. ",
  "an1.9:0.1": "9 ",
  "an1.9:1.1": "“Nāhaṃ, bhikkhave, aññaṃ ekarasampi samanupassāmi yaṃ evaṃ itthiyā cittaṃ pariyādāya tiṭṭhati yathayidaṃ, bhikkhave, purisaraso. ",
  "an1.9:1.2": "Purisaraso, bhikkhave, itthiyā cittaṃ pariyādāya tiṭṭhatī”ti. ",
  "an1.9:1.3": "Navamaṃ. ",
  "an1.10:0.1": "10 ",
  "an1.10:1.1": "“Nāhaṃ, bhikkhave, aññaṃ ekaphoṭṭhabbampi samanupassāmi yaṃ evaṃ itthiyā cittaṃ pariyādāya tiṭṭhati yathayidaṃ, bhikkhave, purisaphoṭṭhabbo. ",
  "an1.10:1.2": "Purisaphoṭṭhabbo, bhikkhave, itthiyā cittaṃ pariyādāya tiṭṭhatī”ti. ",
  "an1.10:1.3": "Dasamaṃ. ",
  "an1.10:1.4": "Rūpādivaggo paṭhamo. "
}