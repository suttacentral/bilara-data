{
  "an1.41:0.1": "Aṅguttara Nikāya 1 ",
  "an1.41:0.2": "5. Paṇihitaacchavagga ",
  "an1.41:0.3": "41 ",
  "an1.41:1.1": "“Seyyathāpi, bhikkhave, sālisūkaṃ vā yavasūkaṃ vā micchāpaṇihitaṃ hatthena vā pādena vā akkantaṃ hatthaṃ vā pādaṃ vā bhecchati lohitaṃ vā uppādessatīti netaṃ ṭhānaṃ vijjati. ",
  "an1.41:1.2": "Taṃ kissa hetu? ",
  "an1.41:1.3": "Micchāpaṇihitattā, bhikkhave, sūkassa. ",
  "an1.41:1.4": "Evamevaṃ kho, bhikkhave, so vata bhikkhu micchāpaṇihitena cittena avijjaṃ bhecchati, vijjaṃ uppādessati, nibbānaṃ sacchikarissatīti netaṃ ṭhānaṃ vijjati. ",
  "an1.41:1.5": "Taṃ kissa hetu? ",
  "an1.41:1.6": "Micchāpaṇihitattā, bhikkhave, cittassā”ti. ",
  "an1.41:1.7": "Paṭhamaṃ. ",
  "an1.42:0.1": "42 ",
  "an1.42:1.1": "“Seyyathāpi, bhikkhave, sālisūkaṃ vā yavasūkaṃ vā sammāpaṇihitaṃ hatthena vā pādena vā akkantaṃ hatthaṃ vā pādaṃ vā bhecchati lohitaṃ vā uppādessatīti ṭhānametaṃ vijjati. ",
  "an1.42:1.2": "Taṃ kissa hetu? ",
  "an1.42:1.3": "Sammāpaṇihitattā, bhikkhave, sūkassa. ",
  "an1.42:1.4": "Evamevaṃ kho, bhikkhave, so vata bhikkhu sammāpaṇihitena cittena avijjaṃ bhecchati, vijjaṃ uppādessati, nibbānaṃ sacchikarissatīti ṭhānametaṃ vijjati. ",
  "an1.42:1.5": "Taṃ kissa hetu? ",
  "an1.42:1.6": "Sammāpaṇihitattā, bhikkhave, cittassā”ti. ",
  "an1.42:1.7": "Dutiyaṃ. ",
  "an1.43:0.1": "43 ",
  "an1.43:1.1": "“Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi: ",
  "an1.43:1.2": "‘imamhi ce ayaṃ samaye puggalo kālaṃ kareyya, yathābhataṃ nikkhitto evaṃ niraye’. ",
  "an1.43:1.3": "Taṃ kissa hetu? ",
  "an1.43:1.4": "Cittaṃ hissa, bhikkhave, paduṭṭhaṃ. ",
  "an1.43:1.5": "Cetopadosahetu pana, bhikkhave, evam’idhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. ",
  "an1.43:1.6": "Tatiyaṃ. ",
  "an1.44:0.1": "44 ",
  "an1.44:1.1": "“Idhāhaṃ, bhikkhave, ekaccaṃ puggalaṃ pasannacittaṃ evaṃ cetasā ceto paricca pajānāmi: ",
  "an1.44:1.2": "‘imamhi ce ayaṃ samaye puggalo kālaṃ kareyya, yathābhataṃ nikkhitto evaṃ sagge’. ",
  "an1.44:1.3": "Taṃ kissa hetu? ",
  "an1.44:1.4": "Cittaṃ hissa, bhikkhave, pasannaṃ. ",
  "an1.44:1.5": "Cetopasādahetu pana, bhikkhave, evam’idhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantī”ti. ",
  "an1.44:1.6": "Catutthaṃ. ",
  "an1.45:0.1": "45 ",
  "an1.45:1.1": "“Seyyathāpi, bhikkhave, udakarahado āvilo luḷito kalalībhūto tattha cakkhumā puriso tīre ṭhito na passeyya sippisambukampi sakkharakaṭhalampi macchagumbampi carantampi tiṭṭhantampi. ",
  "an1.45:1.2": "Taṃ kissa hetu? ",
  "an1.45:1.3": "Āvilattā, bhikkhave, udakassa. ",
  "an1.45:1.4": "Evamevaṃ kho, bhikkhave, so vata bhikkhu āvilena cittena attatthaṃ vā ñassati paratthaṃ vā ñassati ubhayatthaṃ vā ñassati uttariṃ vā manussadhammā alamariyañāṇadassanavisesaṃ sacchikarissatīti netaṃ ṭhānaṃ vijjati. ",
  "an1.45:1.5": "Taṃ kissa hetu? ",
  "an1.45:1.6": "Āvilattā, bhikkhave, cittassā”ti. ",
  "an1.45:1.7": "Pañcamaṃ. ",
  "an1.46:0.1": "46 ",
  "an1.46:1.1": "“Seyyathāpi, bhikkhave, udakarahado accho vippasanno anāvilo tattha cakkhumā puriso tīre ṭhito passeyya sippisambukampi sakkharakaṭhalampi macchagumbampi carantampi tiṭṭhantampi. ",
  "an1.46:1.2": "Taṃ kissa hetu? ",
  "an1.46:1.3": "Anāvilattā, bhikkhave, udakassa. ",
  "an1.46:1.4": "Evamevaṃ kho, bhikkhave, so vata bhikkhu anāvilena cittena attatthaṃ vā ñassati paratthaṃ vā ñassati ubhayatthaṃ vā ñassati uttariṃ vā manussadhammā alamariyañāṇadassanavisesaṃ sacchikarissatīti ṭhānametaṃ vijjati. ",
  "an1.46:1.5": "Taṃ kissa hetu? ",
  "an1.46:1.6": "Anāvilattā, bhikkhave, cittassā”ti. ",
  "an1.46:1.7": "Chaṭṭhaṃ. ",
  "an1.47:0.1": "47 ",
  "an1.47:1.1": "“Seyyathāpi, bhikkhave, yāni kānici rukkhajātānaṃ phandano tesaṃ aggamakkhāyati yadidaṃ mudutāya ceva kammaññatāya ca. ",
  "an1.47:1.2": "Evamevaṃ kho ahaṃ, bhikkhave, nāññaṃ ekadhammampi samanupassāmi yaṃ evaṃ bhāvitaṃ bahulīkataṃ mudu ca hoti kammaññañca yathayidaṃ cittaṃ. ",
  "an1.47:1.3": "Cittaṃ, bhikkhave, bhāvitaṃ bahulīkataṃ mudu ca hoti kammaññañca hotī”ti. ",
  "an1.47:1.4": "Sattamaṃ. ",
  "an1.48:0.1": "48 ",
  "an1.48:1.1": "“Nāhaṃ, bhikkhave, aññaṃ ekadhammampi samanupassāmi yaṃ evaṃ lahuparivattaṃ yathayidaṃ cittaṃ. ",
  "an1.48:1.2": "Yāvañcidaṃ, bhikkhave, upamāpi na sukarā yāva lahuparivattaṃ cittan”ti. ",
  "an1.48:1.3": "Aṭṭhamaṃ. ",
  "an1.49:0.1": "49 ",
  "an1.49:1.1": "“Pabhassaramidaṃ, bhikkhave, cittaṃ. ",
  "an1.49:1.2": "Tañca kho āgantukehi upakkilesehi upakkiliṭṭhan”ti. ",
  "an1.49:1.3": "Navamaṃ. ",
  "an1.50:0.1": "50 ",
  "an1.50:1.1": "“Pabhassaramidaṃ, bhikkhave, cittaṃ. ",
  "an1.50:1.2": "Tañca kho āgantukehi upakkilesehi vippamuttan”ti. ",
  "an1.50:1.3": "Dasamaṃ. ",
  "an1.50:1.4": "Paṇihitaacchavaggo pañcamo. "
}