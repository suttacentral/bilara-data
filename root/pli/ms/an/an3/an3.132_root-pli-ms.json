{
  "an3.132:0.1": "Aṅguttara Nikāya 3 ",
  "an3.132:0.2": "13. Kusināravagga ",
  "an3.132:0.3": "132. Lekhasutta ",
  "an3.132:1.1": "“Tayome, bhikkhave, puggalā santo saṃvijjamānā lokasmiṃ. ",
  "an3.132:1.2": "Katame tayo? ",
  "an3.132:1.3": "Pāsāṇalekhūpamo puggalo, pathavilekhūpamo puggalo, udakalekhūpamo puggalo. ",
  "an3.132:1.4": "Katamo ca, bhikkhave, pāsāṇalekhūpamo puggalo? ",
  "an3.132:1.5": "Idha, bhikkhave, ekacco puggalo abhiṇhaṃ kujjhati. ",
  "an3.132:1.6": "So ca khvassa kodho dīgharattaṃ anuseti. ",
  "an3.132:1.7": "Seyyathāpi, bhikkhave, pāsāṇe lekhā na khippaṃ lujjati vātena vā udakena vā, ciraṭṭhitikā hoti; ",
  "an3.132:1.8": "evamevaṃ kho, bhikkhave, idhekacco puggalo abhiṇhaṃ kujjhati. ",
  "an3.132:1.9": "So ca khvassa kodho dīgharattaṃ anuseti. ",
  "an3.132:1.10": "Ayaṃ vuccati, bhikkhave, pāsāṇalekhūpamo puggalo. ",
  "an3.132:2.1": "Katamo ca, bhikkhave, pathavilekhūpamo puggalo? ",
  "an3.132:2.2": "Idha, bhikkhave, ekacco puggalo abhiṇhaṃ kujjhati. ",
  "an3.132:2.3": "So ca khvassa kodho na dīgharattaṃ anuseti. ",
  "an3.132:2.4": "Seyyathāpi, bhikkhave, pathaviyā lekhā khippaṃ lujjati vātena vā udakena vā, na ciraṭṭhitikā hoti; ",
  "an3.132:2.5": "evamevaṃ kho, bhikkhave, idhekacco puggalo abhiṇhaṃ kujjhati. ",
  "an3.132:2.6": "So ca khvassa kodho na dīgharattaṃ anuseti. ",
  "an3.132:2.7": "Ayaṃ vuccati, bhikkhave, pathavilekhūpamo puggalo. ",
  "an3.132:3.1": "Katamo ca, bhikkhave, udakalekhūpamo puggalo? ",
  "an3.132:3.2": "Idha, bhikkhave, ekacco puggalo āgāḷhenapi vuccamāno pharusenapi vuccamāno amanāpenapi vuccamāno sandhiyatimeva saṃsandatimeva sammodatimeva. ",
  "an3.132:3.3": "Seyyathāpi, bhikkhave, udake lekhā khippaṃyeva paṭivigacchati, na ciraṭṭhitikā hoti; ",
  "an3.132:3.4": "evamevaṃ kho, bhikkhave, idhekacco puggalo āgāḷhenapi vuccamāno pharusenapi vuccamāno amanāpenapi vuccamāno sandhiyatimeva saṃsandatimeva sammodatimeva. ",
  "an3.132:3.5": "Ayaṃ vuccati, bhikkhave, udakalekhūpamo puggalo. ",
  "an3.132:3.6": "Ime kho, bhikkhave, tayo puggalā santo saṃvijjamānā lokasmin”ti. ",
  "an3.132:3.7": "Dasamaṃ. ",
  "an3.132:3.8": "Kusināravaggo tatiyo. ",
  "an3.132:4.1": "Kusinārabhaṇḍanā ceva, ",
  "an3.132:4.2": "Gotamabharaṇḍuhatthako; ",
  "an3.132:4.3": "Kaṭuviyaṃ dve anuruddhā, ",
  "an3.132:4.4": "Paṭicchannaṃ lekhena te dasāti. "
}