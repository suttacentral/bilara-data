{
  "an3.25:0.1": "Aṅguttara Nikāya 3 ",
  "an3.25:0.2": "3. Puggalavagga ",
  "an3.25:0.3": "25. Vajirūpamasutta ",
  "an3.25:1.1": "“Tayome, bhikkhave, puggalā santo saṃvijjamānā lokasmiṃ. ",
  "an3.25:1.2": "Katame tayo? ",
  "an3.25:1.3": "Arukūpamacitto puggalo, vijjūpamacitto puggalo, vajirūpamacitto puggalo. ",
  "an3.25:1.4": "Katamo ca, bhikkhave, arukūpamacitto puggalo? ",
  "an3.25:1.5": "Idha, bhikkhave, ekacco puggalo kodhano hoti upāyāsabahulo ",
  "an3.25:1.6": "appampi vutto samāno abhisajjati kuppati byāpajjati patitthīyati kopañca dosañca appaccayañca pātukaroti. ",
  "an3.25:1.7": "Seyyathāpi, bhikkhave, duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṃ deti; ",
  "an3.25:1.8": "evamevaṃ kho, bhikkhave, idhekacco puggalo kodhano hoti upāyāsabahulo ",
  "an3.25:1.9": "appampi vutto samāno abhisajjati kuppati byāpajjati patitthīyati kopañca dosañca appaccayañca pātukaroti. ",
  "an3.25:1.10": "Ayaṃ vuccati, bhikkhave, arukūpamacitto puggalo. ",
  "an3.25:2.1": "Katamo ca, bhikkhave, vijjūpamacitto puggalo? ",
  "an3.25:2.2": "Idha, bhikkhave, ekacco puggalo ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an3.25:2.3": "Seyyathāpi, bhikkhave, cakkhumā puriso rattandhakāratimisāyaṃ vijjantarikāya rūpāni passeyya; ",
  "an3.25:2.4": "evamevaṃ kho, bhikkhave, idhekacco puggalo ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an3.25:2.5": "Ayaṃ vuccati, bhikkhave, vijjūpamacitto puggalo. ",
  "an3.25:3.1": "Katamo ca, bhikkhave, vajirūpamacitto puggalo? ",
  "an3.25:3.2": "Idha, bhikkhave, ekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an3.25:3.3": "Seyyathāpi, bhikkhave, vajirassa natthi kiñci abhejjaṃ maṇi vā pāsāṇo vā; ",
  "an3.25:3.4": "evamevaṃ kho, bhikkhave, idhekacco puggalo āsavānaṃ khayā …pe… upasampajja viharati. ",
  "an3.25:3.5": "Ayaṃ vuccati, bhikkhave, vajirūpamacitto puggalo. ",
  "an3.25:3.6": "Ime kho, bhikkhave, tayo puggalā santo saṃvijjamānā lokasmin”ti. ",
  "an3.25:3.7": "Pañcamaṃ. "
}