{
  "an3.83:0.1": "Aṅguttara Nikāya 3 ",
  "an3.83:0.2": "9. Samaṇavagga ",
  "an3.83:0.3": "83. Khettasutta ",
  "an3.83:1.1": "“Tīṇimāni, bhikkhave, kassakassa gahapatissa pubbe karaṇīyāni. ",
  "an3.83:1.2": "Katamāni tīṇi? ",
  "an3.83:1.3": "Idha, bhikkhave, kassako gahapati paṭikacceva khettaṃ sukaṭṭhaṃ karoti sumatikataṃ. ",
  "an3.83:1.4": "Paṭikacceva khettaṃ sukaṭṭhaṃ karitvā sumatikataṃ kālena bījāni patiṭṭhāpeti. ",
  "an3.83:1.5": "Kālena bījāni patiṭṭhāpetvā samayena udakaṃ abhinetipi apanetipi. ",
  "an3.83:1.6": "Imāni kho, bhikkhave, tīṇi kassakassa gahapatissa pubbe karaṇīyāni. ",
  "an3.83:2.1": "Evamevaṃ kho, bhikkhave, tīṇimāni bhikkhussa pubbe karaṇīyāni. ",
  "an3.83:2.2": "Katamāni tīṇi? ",
  "an3.83:2.3": "Adhisīlasikkhāsamādānaṃ, adhicittasikkhāsamādānaṃ, adhipaññāsikkhāsamādānaṃ—",
  "an3.83:2.4": "imāni kho, bhikkhave, tīṇi bhikkhussa pubbe karaṇīyāni. ",
  "an3.83:3.1": "Tasmātiha, bhikkhave, evaṃ sikkhitabbaṃ: ",
  "an3.83:3.2": "‘tibbo no chando bhavissati adhisīlasikkhāsamādāne, tibbo no chando bhavissati adhicittasikkhāsamādāne, tibbo no chando bhavissati adhipaññāsikkhāsamādāne’ti. ",
  "an3.83:3.3": "Evañhi vo, bhikkhave, sikkhitabban”ti. ",
  "an3.83:3.4": "Tatiyaṃ. "
}