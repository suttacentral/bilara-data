{
  "an3.52:0.1": "Aṅguttara Nikāya 3 ",
  "an3.52:0.2": "6. Brāhmaṇavagga ",
  "an3.52:0.3": "52. Dutiyadvebrāhmaṇasutta ",
  "an3.52:1.1": "Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te brāhmaṇā bhagavantaṃ etadavocuṃ: ",
  "an3.52:1.2": "“mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; ",
  "an3.52:1.3": "te camhā akatakalyāṇā akatakusalā akatabhīruttāṇā. ",
  "an3.52:1.4": "Ovadatu no bhavaṃ gotamo, anusāsatu no bhavaṃ gotamo yaṃ amhākaṃ assa dīgharattaṃ hitāya sukhāyā”ti. ",
  "an3.52:2.1": "“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; ",
  "an3.52:2.2": "te cattha akatakalyāṇā akatakusalā akatabhīruttāṇā. ",
  "an3.52:2.3": "Āditto kho ayaṃ, brāhmaṇā, loko jarāya byādhinā maraṇena. ",
  "an3.52:2.4": "Evaṃ āditte kho, brāhmaṇā, loke jarāya byādhinā maraṇena, yo idha kāyena saṃyamo vācāya saṃyamo manasā saṃyamo, taṃ tassa petassa tāṇañca leṇañca dīpañca saraṇañca parāyaṇañcāti. ",
  "an3.52:3.1": "Ādittasmiṃ agārasmiṃ, ",
  "an3.52:3.2": "yaṃ nīharati bhājanaṃ; ",
  "an3.52:3.3": "Taṃ tassa hoti atthāya, ",
  "an3.52:3.4": "no ca yaṃ tattha ḍayhati. ",
  "an3.52:4.1": "Evaṃ āditto kho loko, ",
  "an3.52:4.2": "jarāya maraṇena ca; ",
  "an3.52:4.3": "Nīharetheva dānena, ",
  "an3.52:4.4": "dinnaṃ hoti sunīhataṃ. ",
  "an3.52:5.1": "Yodha kāyena saṃyamo, ",
  "an3.52:5.2": "Vācāya uda cetasā; ",
  "an3.52:5.3": "Taṃ tassa petassa sukhāya hoti, ",
  "an3.52:5.4": "Yaṃ jīvamāno pakaroti puññan”ti. ",
  "an3.52:5.5": "Dutiyaṃ. "
}