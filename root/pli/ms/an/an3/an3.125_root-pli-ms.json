{
  "an3.125:0.1": "Aṅguttara Nikāya 3 ",
  "an3.125:0.2": "13. Kusināravagga ",
  "an3.125:0.3": "125. Gotamakacetiyasutta ",
  "an3.125:1.1": "Ekaṃ samayaṃ bhagavā vesāliyaṃ viharati gotamake cetiye. ",
  "an3.125:1.2": "Tatra kho bhagavā bhikkhū āmantesi: ",
  "an3.125:1.3": "“bhikkhavo”ti. ",
  "an3.125:1.4": "“Bhadante”ti te bhikkhū bhagavato paccassosuṃ. ",
  "an3.125:1.5": "Bhagavā etadavoca: ",
  "an3.125:2.1": "“Abhiññāyāhaṃ, bhikkhave, dhammaṃ desemi, no anabhiññāya. ",
  "an3.125:2.2": "Sanidānāhaṃ, bhikkhave, dhammaṃ desemi, no anidānaṃ. ",
  "an3.125:2.3": "Sappāṭihāriyāhaṃ, bhikkhave, dhammaṃ desemi, no appāṭihāriyaṃ. ",
  "an3.125:2.4": "Tassa mayhaṃ, bhikkhave, abhiññāya dhammaṃ desayato no anabhiññāya, sanidānaṃ dhammaṃ desayato no anidānaṃ, sappāṭihāriyaṃ dhammaṃ desayato no appāṭihāriyaṃ, karaṇīyo ovādo, karaṇīyā anusāsanī. ",
  "an3.125:2.5": "Alañca pana vo, bhikkhave, tuṭṭhiyā, alaṃ attamanatāya, alaṃ somanassāya: ",
  "an3.125:2.6": "‘sammāsambuddho bhagavā, svākkhāto dhammo, suppaṭipanno saṃgho’”ti. ",
  "an3.125:3.1": "Idamavoca bhagavā. ",
  "an3.125:3.2": "Attamanā te bhikkhū bhagavato bhāsitaṃ abhinandunti. ",
  "an3.125:3.3": "Imasmiñca pana veyyākaraṇasmiṃ bhaññamāne sahassī lokadhātu akampitthāti. ",
  "an3.125:3.4": "Tatiyaṃ. "
}