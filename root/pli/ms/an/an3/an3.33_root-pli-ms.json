{
  "an3.33:0.1": "Aṅguttara Nikāya 3 ",
  "an3.33:0.2": "4. Devadūtavagga ",
  "an3.33:0.3": "33. Sāriputtasutta ",
  "an3.33:1.1": "Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ sāriputtaṃ bhagavā etadavoca: ",
  "an3.33:1.2": "“saṅkhittenapi kho ahaṃ, sāriputta, dhammaṃ deseyyaṃ; ",
  "an3.33:1.3": "vitthārenapi kho ahaṃ, sāriputta, dhammaṃ deseyyaṃ; ",
  "an3.33:1.4": "saṅkhittavitthārenapi kho ahaṃ, sāriputta, dhammaṃ deseyyaṃ; ",
  "an3.33:1.5": "aññātāro ca dullabhā”ti. ",
  "an3.33:1.6": "“Etassa, bhagavā, kālo, etassa, sugata, kālo ",
  "an3.33:1.7": "yaṃ bhagavā saṅkhittenapi dhammaṃ deseyya, vitthārenapi dhammaṃ deseyya, saṅkhittavitthārenapi dhammaṃ deseyya. ",
  "an3.33:1.8": "Bhavissanti dhammassa aññātāro”ti. ",
  "an3.33:2.1": "“Tasmātiha, sāriputta, evaṃ sikkhitabbaṃ: ",
  "an3.33:2.2": "‘imasmiñca saviññāṇake kāye ahaṅkāramamaṅkāramānānusayā na bhavissanti, bahiddhā ca sabbanimittesu ahaṅkāramamaṅkāramānānusayā na bhavissanti, yañca cetovimuttiṃ paññāvimuttiṃ upasampajja viharato ahaṅkāramamaṅkāramānānusayā na honti tañca cetovimuttiṃ paññāvimuttiṃ upasampajja viharissāmā’ti. ",
  "an3.33:2.3": "Evañhi kho, sāriputta, sikkhitabbaṃ. ",
  "an3.33:3.1": "Yato ca kho, sāriputta, bhikkhuno imasmiñca saviññāṇake kāye ahaṅkāramamaṅkāramānānusayā na honti, bahiddhā ca sabbanimittesu ahaṅkāramamaṅkāramānānusayā na honti, yañca cetovimuttiṃ paññāvimuttiṃ upasampajja viharato ahaṅkāramamaṅkāramānānusayā na honti tañca cetovimuttiṃ paññāvimuttiṃ upasampajja viharati; ",
  "an3.33:3.2": "ayaṃ vuccati, sāriputta: ",
  "an3.33:3.3": "‘bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassa’. ",
  "an3.33:3.4": "Idañca pana metaṃ, sāriputta, sandhāya bhāsitaṃ pārāyane udayapañhe: ",
  "an3.33:4.1": "‘Pahānaṃ kāmasaññānaṃ, ",
  "an3.33:4.2": "domanassāna cūbhayaṃ; ",
  "an3.33:4.3": "Thinassa ca panūdanaṃ, ",
  "an3.33:4.4": "kukkuccānaṃ nivāraṇaṃ. ",
  "an3.33:5.1": "Upekkhāsatisaṃsuddhaṃ, ",
  "an3.33:5.2": "dhammatakkapurejavaṃ; ",
  "an3.33:5.3": "Aññāvimokkhaṃ pabrūmi, ",
  "an3.33:5.4": "avijjāya pabhedanan’”ti. ",
  "an3.33:5.5": "Tatiyaṃ. "
}