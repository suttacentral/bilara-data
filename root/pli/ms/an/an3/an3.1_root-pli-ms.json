{
  "an3.1:0.1": "Aṅguttara Nikāya 3 ",
  "an3.1:0.2": "1. Bālavagga ",
  "an3.1:0.3": "1. Bhayasutta ",
  "an3.1:1.1": "Evaṃ me sutaṃ—",
  "an3.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an3.1:1.3": "Tatra kho bhagavā bhikkhū āmantesi: ",
  "an3.1:1.4": "“bhikkhavo”ti. ",
  "an3.1:1.5": "“Bhadante”ti te bhikkhū bhagavato paccassosuṃ. ",
  "an3.1:1.6": "Bhagavā etadavoca: ",
  "an3.1:2.1": "“Yāni kānici, bhikkhave, bhayāni uppajjanti sabbāni tāni bālato uppajjanti, no paṇḍitato. ",
  "an3.1:2.2": "Ye keci upaddavā uppajjanti sabbe te bālato uppajjanti, no paṇḍitato. ",
  "an3.1:2.3": "Ye keci upasaggā uppajjanti sabbe te bālato uppajjanti, no paṇḍitato. ",
  "an3.1:2.4": "Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi ḍahati ullittāvalittāni nivātāni phusitaggaḷāni pihitavātapānāni; ",
  "an3.1:2.5": "evamevaṃ kho, bhikkhave, yāni kānici bhayāni uppajjanti sabbāni tāni bālato uppajjanti, no paṇḍitato. ",
  "an3.1:2.6": "Ye keci upaddavā uppajjanti sabbe te bālato uppajjanti, no paṇḍitato. ",
  "an3.1:2.7": "Ye keci upasaggā uppajjanti sabbe te bālato uppajjanti, no paṇḍitato. ",
  "an3.1:3.1": "Iti kho, bhikkhave, sappaṭibhayo bālo, appaṭibhayo paṇḍito. ",
  "an3.1:3.2": "Saupaddavo bālo, anupaddavo paṇḍito. ",
  "an3.1:3.3": "Saupasaggo bālo, anupasaggo paṇḍito. ",
  "an3.1:3.4": "Natthi, bhikkhave, paṇḍitato bhayaṃ, natthi paṇḍitato upaddavo, natthi paṇḍitato upasaggo. ",
  "an3.1:4.1": "Tasmātiha, bhikkhave, evaṃ sikkhitabbaṃ: ",
  "an3.1:4.2": "‘yehi tīhi dhammehi samannāgato bālo veditabbo te tayo dhamme abhinivajjetvā, yehi tīhi dhammehi samannāgato paṇḍito veditabbo te tayo dhamme samādāya vattissāmā’ti. ",
  "an3.1:4.3": "Evañhi vo, bhikkhave, sikkhitabban”ti. ",
  "an3.1:4.4": "Paṭhamaṃ. "
}