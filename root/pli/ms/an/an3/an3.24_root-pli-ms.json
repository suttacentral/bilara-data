{
  "an3.24:0.1": "Aṅguttara Nikāya 3 ",
  "an3.24:0.2": "3. Puggalavagga ",
  "an3.24:0.3": "24. Bahukārasutta ",
  "an3.24:1.1": "“Tayome, bhikkhave, puggalā puggalassa bahukārā. ",
  "an3.24:1.2": "Katame tayo? ",
  "an3.24:1.3": "Yaṃ, bhikkhave, puggalaṃ āgamma puggalo buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hoti; ",
  "an3.24:1.4": "ayaṃ, bhikkhave, puggalo imassa puggalassa bahukāro. ",
  "an3.24:2.1": "Puna caparaṃ, bhikkhave, yaṃ puggalaṃ āgamma puggalo ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti; ",
  "an3.24:2.2": "ayaṃ, bhikkhave, puggalo imassa puggalassa bahukāro. ",
  "an3.24:3.1": "Puna caparaṃ, bhikkhave, yaṃ puggalaṃ āgamma puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati; ",
  "an3.24:3.2": "ayaṃ, bhikkhave, puggalo imassa puggalassa bahukāro. ",
  "an3.24:3.3": "Ime kho, bhikkhave, tayo puggalā puggalassa bahukārā. ",
  "an3.24:4.1": "Imehi ca pana, bhikkhave, tīhi puggalehi imassa puggalassa natthañño puggalo bahukāroti vadāmi. ",
  "an3.24:4.2": "Imesaṃ pana, bhikkhave, tiṇṇaṃ puggalānaṃ iminā puggalena na suppatikāraṃ vadāmi, yadidaṃ abhivādanapaccuṭṭhānaañjalikammasāmīcikammacīvarapiṇḍapātasenāsanagilānapaccayabhesajjaparikkhārānuppadānenā”ti. ",
  "an3.24:4.3": "Catutthaṃ. "
}