{
  "an3.128:0.1": "Aṅguttara Nikāya 3 ",
  "an3.128:0.2": "13. Kusināravagga ",
  "an3.128:0.3": "128. Kaṭuviyasutta ",
  "an3.128:1.1": "Ekaṃ samayaṃ bhagavā bārāṇasiyaṃ viharati isipatane migadāye. ",
  "an3.128:1.2": "Atha kho bhagavā pubbaṇhasamayaṃ nivāsetvā pattacīvaramādāya bārāṇasiṃ piṇḍāya pāvisi. ",
  "an3.128:1.3": "Addasā kho bhagavā goyogapilakkhasmiṃ piṇḍāya caramāno aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vibbhantacittaṃ pākatindriyaṃ. ",
  "an3.128:1.4": "Disvā taṃ bhikkhuṃ etadavoca: ",
  "an3.128:2.1": "“Mā kho tvaṃ, bhikkhu, attānaṃ kaṭuviyamakāsi. ",
  "an3.128:2.2": "Taṃ vata, bhikkhu, kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatī”ti. ",
  "an3.128:2.3": "Atha kho so bhikkhu bhagavatā iminā ovādena ovadito saṃvegamāpādi. ",
  "an3.128:2.4": "Atha kho bhagavā bārāṇasiyaṃ piṇḍāya caritvā pacchābhattaṃ piṇḍapātapaṭikkanto bhikkhū āmantesi: ",
  "an3.128:3.1": "“Idhāhaṃ, bhikkhave, pubbaṇhasamayaṃ nivāsetvā pattacīvaramādāya bārāṇasiṃ piṇḍāya pāvisiṃ. ",
  "an3.128:3.2": "Addasaṃ kho ahaṃ, bhikkhave, goyogapilakkhasmiṃ piṇḍāya caramāno aññataraṃ bhikkhuṃ rittassādaṃ bāhirassādaṃ muṭṭhassatiṃ asampajānaṃ asamāhitaṃ vibbhantacittaṃ pākatindriyaṃ. ",
  "an3.128:3.3": "Disvā taṃ bhikkhuṃ etadavocaṃ: ",
  "an3.128:4.1": "‘Mā kho tvaṃ, bhikkhu, attānaṃ kaṭuviyamakāsi. ",
  "an3.128:4.2": "Taṃ vata bhikkhu kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatī’ti. ",
  "an3.128:4.3": "Atha kho, bhikkhave, so bhikkhu mayā iminā ovādena ovadito saṃvegamāpādī”ti. ",
  "an3.128:4.4": "Evaṃ vutte, aññataro bhikkhu bhagavantaṃ etadavoca: ",
  "an3.128:4.5": "“kiṃ nu kho, bhante, kaṭuviyaṃ? ",
  "an3.128:4.6": "Ko āmagandho? ",
  "an3.128:4.7": "Kā makkhikā”ti? ",
  "an3.128:5.1": "“Abhijjhā kho, bhikkhu, kaṭuviyaṃ; ",
  "an3.128:5.2": "byāpādo āmagandho; ",
  "an3.128:5.3": "pāpakā akusalā vitakkā makkhikā. ",
  "an3.128:5.4": "Taṃ vata, bhikkhu, kaṭuviyakataṃ attānaṃ āmagandhena avassutaṃ makkhikā nānupatissanti nānvāssavissantīti, netaṃ ṭhānaṃ vijjatīti. ",
  "an3.128:6.1": "Aguttaṃ cakkhusotasmiṃ, ",
  "an3.128:6.2": "indriyesu asaṃvutaṃ; ",
  "an3.128:6.3": "Makkhikānupatissanti, ",
  "an3.128:6.4": "saṅkappā rāganissitā. ",
  "an3.128:7.1": "Kaṭuviyakato bhikkhu, ",
  "an3.128:7.2": "āmagandhe avassuto; ",
  "an3.128:7.3": "Ārakā hoti nibbānā, ",
  "an3.128:7.4": "vighātasseva bhāgavā. ",
  "an3.128:8.1": "Gāme vā yadi vāraññe, ",
  "an3.128:8.2": "aladdhā samathamattano; ",
  "an3.128:8.3": "Pareti bālo dummedho, ",
  "an3.128:8.4": "makkhikāhi purakkhato. ",
  "an3.128:9.1": "Ye ca sīlena sampannā, ",
  "an3.128:9.2": "paññāyūpasameratā; ",
  "an3.128:9.3": "Upasantā sukhaṃ senti, ",
  "an3.128:9.4": "nāsayitvāna makkhikā”ti. ",
  "an3.128:9.5": "Chaṭṭhaṃ. "
}