{
  "an3.127:0.1": "Aṅguttara Nikāya 3 ",
  "an3.127:0.2": "13. Kusināravagga ",
  "an3.127:0.3": "127. Hatthakasutta ",
  "an3.127:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an3.127:1.2": "Atha kho hatthako devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā: ",
  "an3.127:1.3": "“bhagavato purato ṭhassāmī”ti osīdatimeva saṃsīdatimeva, na sakkoti saṇṭhātuṃ. ",
  "an3.127:1.4": "Seyyathāpi nāma sappi vā telaṃ vā vālukāya āsittaṃ osīdatimeva saṃsīdatimeva, na saṇṭhāti; ",
  "an3.127:1.5": "evamevaṃ hatthako devaputto: ",
  "an3.127:1.6": "“bhagavato purato ṭhassāmī”ti osīdatimeva saṃsīdatimeva, na sakkoti saṇṭhātuṃ. ",
  "an3.127:2.1": "Atha kho bhagavā hatthakaṃ devaputtaṃ etadavoca: ",
  "an3.127:2.2": "“oḷārikaṃ, hatthaka, attabhāvaṃ abhinimmināhī”ti. ",
  "an3.127:2.3": "“Evaṃ, bhante”ti, kho hatthako devaputto bhagavato paṭissutvā oḷārikaṃ attabhāvaṃ abhinimminitvā bhagavantaṃ abhivādetvā ekamantaṃ aṭṭhāsi. ",
  "an3.127:2.4": "Ekamantaṃ ṭhitaṃ kho hatthakaṃ devaputtaṃ bhagavā etadavoca: ",
  "an3.127:3.1": "“Ye te, hatthaka, dhammā pubbe manussabhūtassa pavattino ahesuṃ, api nu te te dhammā etarahi pavattino”ti? ",
  "an3.127:3.2": "“Ye ca me, bhante, dhammā pubbe manussabhūtassa pavattino ahesuṃ, te ca me dhammā etarahi pavattino; ",
  "an3.127:3.3": "ye ca me, bhante, dhammā pubbe manussabhūtassa nappavattino ahesuṃ, te ca me dhammā etarahi pavattino. ",
  "an3.127:3.4": "Seyyathāpi, bhante, bhagavā etarahi ākiṇṇo viharati bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi; ",
  "an3.127:3.5": "evamevaṃ kho ahaṃ, bhante, ākiṇṇo viharāmi devaputtehi. ",
  "an3.127:3.6": "Dūratopi, bhante, devaputtā āgacchanti hatthakassa devaputtassa santike ‘dhammaṃ sossāmā’ti. ",
  "an3.127:3.7": "Tiṇṇāhaṃ, bhante, dhammānaṃ atitto appaṭivāno kālaṅkato. ",
  "an3.127:3.8": "Katamesaṃ tiṇṇaṃ? ",
  "an3.127:3.9": "Bhagavato ahaṃ, bhante, dassanassa atitto appaṭivāno kālaṅkato; ",
  "an3.127:3.10": "saddhammasavanassāhaṃ, bhante, atitto appaṭivāno kālaṅkato; ",
  "an3.127:3.11": "saṅghassāhaṃ, bhante, upaṭṭhānassa atitto appaṭivāno kālaṅkato. ",
  "an3.127:3.12": "Imesaṃ kho ahaṃ, bhante, tiṇṇaṃ dhammānaṃ atitto appaṭivāno kālaṅkatoti. ",
  "an3.127:4.1": "Nāhaṃ bhagavato dassanassa, ",
  "an3.127:4.2": "Tittimajjhagā kudācanaṃ; ",
  "an3.127:4.3": "Saṃghassa upaṭṭhānassa, ",
  "an3.127:4.4": "Saddhammasavanassa ca. ",
  "an3.127:5.1": "Adhisīlaṃ sikkhamāno, ",
  "an3.127:5.2": "saddhammasavane rato; ",
  "an3.127:5.3": "Tiṇṇaṃ dhammānaṃ atitto, ",
  "an3.127:5.4": "hatthako avihaṃ gato”ti. ",
  "an3.127:5.5": "Pañcamaṃ. "
}