{
  "an3.10:0.1": "Aṅguttara Nikāya 3 ",
  "an3.10:0.2": "1. Bālavagga ",
  "an3.10:0.3": "10. Malasutta ",
  "an3.10:1.1": "“Tīhi, bhikkhave, dhammehi samannāgato tayo male appahāya yathābhataṃ nikkhitto evaṃ niraye. ",
  "an3.10:1.2": "Katamehi tīhi? ",
  "an3.10:1.3": "Dussīlo ca hoti, dussīlyamalañcassa appahīnaṃ hoti; ",
  "an3.10:1.4": "issukī ca hoti, issāmalañcassa appahīnaṃ hoti; ",
  "an3.10:1.5": "maccharī ca hoti, maccheramalañcassa appahīnaṃ hoti. ",
  "an3.10:1.6": "Imehi kho, bhikkhave, tīhi dhammehi samannāgato ime tayo male appahāya yathābhataṃ nikkhitto evaṃ niraye. ",
  "an3.10:2.1": "Tīhi, bhikkhave, dhammehi samannāgato tayo male pahāya yathābhataṃ nikkhitto evaṃ sagge. ",
  "an3.10:2.2": "Katamehi tīhi? ",
  "an3.10:2.3": "Sīlavā ca hoti, dussīlyamalañcassa pahīnaṃ hoti; ",
  "an3.10:2.4": "anissukī ca hoti, issāmalañcassa pahīnaṃ hoti; ",
  "an3.10:2.5": "amaccharī ca hoti, maccheramalañcassa pahīnaṃ hoti. ",
  "an3.10:2.6": "Imehi kho, bhikkhave, tīhi dhammehi samannāgato ime tayo male pahāya yathābhataṃ nikkhitto evaṃ sagge”ti. ",
  "an3.10:2.7": "Dasamaṃ. ",
  "an3.10:2.8": "Bālavaggo paṭhamo. ",
  "an3.10:3.1": "Bhayaṃ lakkhaṇacintī ca, ",
  "an3.10:3.2": "accayañca ayoniso; ",
  "an3.10:3.3": "Akusalañca sāvajjaṃ, ",
  "an3.10:3.4": "sabyābajjhakhataṃ malanti. "
}