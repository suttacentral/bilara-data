{
  "an3.123:0.1": "Aṅguttara Nikāya 3 ",
  "an3.123:0.2": "13. Kusināravagga ",
  "an3.123:0.3": "123. Kusinārasutta ",
  "an3.123:1.1": "Ekaṃ samayaṃ bhagavā kusinārāyaṃ viharati baliharaṇe vanasaṇḍe. ",
  "an3.123:1.2": "Tatra kho bhagavā bhikkhū āmantesi: ",
  "an3.123:1.3": "“bhikkhavo”ti. ",
  "an3.123:1.4": "“Bhadante”ti te bhikkhū bhagavato paccassosuṃ. ",
  "an3.123:1.5": "Bhagavā etadavoca: ",
  "an3.123:2.1": "“Idha, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an3.123:2.2": "Tamenaṃ gahapati vā gahapatiputto vā upasaṅkamitvā svātanāya bhattena nimanteti. ",
  "an3.123:2.3": "Ākaṅkhamāno, bhikkhave, bhikkhu adhivāseti. ",
  "an3.123:2.4": "So tassā rattiyā accayena pubbaṇhasamayaṃ nivāsetvā pattacīvaramādāya yena tassa gahapatissa vā gahapatiputtassa vā nivesanaṃ tenupasaṅkamati; upasaṅkamitvā paññatte āsane nisīdati. ",
  "an3.123:2.5": "Tamenaṃ so gahapati vā gahapatiputto vā paṇītena khādanīyena bhojanīyena sahatthā santappeti sampavāreti. ",
  "an3.123:3.1": "Tassa evaṃ hoti: ",
  "an3.123:3.2": "‘sādhu vata myāyaṃ gahapati vā gahapatiputto vā paṇītena khādanīyena bhojanīyena sahatthā santappeti sampavāretī’ti. ",
  "an3.123:3.3": "Evampissa hoti: ",
  "an3.123:3.4": "‘aho vata māyaṃ gahapati vā gahapatiputto vā āyatimpi evarūpena paṇītena khādanīyena bhojanīyena sahatthā santappeyya sampavāreyyā’ti. ",
  "an3.123:3.5": "So taṃ piṇḍapātaṃ gathito mucchito ajjhosanno anādīnavadassāvī anissaraṇapañño paribhuñjati. ",
  "an3.123:3.6": "So tattha kāmavitakkampi vitakketi, byāpādavitakkampi vitakketi, vihiṃsāvitakkampi vitakketi. ",
  "an3.123:3.7": "Evarūpassāhaṃ, bhikkhave, bhikkhuno dinnaṃ na mahapphalanti vadāmi. ",
  "an3.123:3.8": "Taṃ kissa hetu? ",
  "an3.123:3.9": "Pamatto hi, bhikkhave, bhikkhu viharati. ",
  "an3.123:4.1": "Idha pana, bhikkhave, bhikkhu aññataraṃ gāmaṃ vā nigamaṃ vā upanissāya viharati. ",
  "an3.123:4.2": "Tamenaṃ gahapati vā gahapatiputto vā upasaṅkamitvā svātanāya bhattena nimanteti. ",
  "an3.123:4.3": "Ākaṅkhamāno, bhikkhave, bhikkhu adhivāseti. ",
  "an3.123:4.4": "So tassā rattiyā accayena pubbaṇhasamayaṃ nivāsetvā pattacīvaramādāya yena tassa gahapatissa vā gahapatiputtassa vā nivesanaṃ tenupasaṅkamati; upasaṅkamitvā paññatte āsane nisīdati. ",
  "an3.123:4.5": "Tamenaṃ so gahapati vā gahapatiputto vā paṇītena khādanīyena bhojanīyena sahatthā santappeti sampavāreti. ",
  "an3.123:5.1": "Tassa na evaṃ hoti: ",
  "an3.123:5.2": "‘sādhu vata myāyaṃ gahapati vā gahapatiputto vā paṇītena khādanīyena bhojanīyena sahatthā santappeti sampavāretī’ti. ",
  "an3.123:5.3": "Evampissa na hoti: ",
  "an3.123:5.4": "‘aho vata māyaṃ gahapati vā gahapatiputto vā āyatimpi evarūpena paṇītena khādanīyena bhojanīyena sahatthā santappeyya sampavāreyyā’ti. ",
  "an3.123:5.5": "So taṃ piṇḍapātaṃ agathito amucchito anajjhosanno ādīnavadassāvī nissaraṇapañño paribhuñjati. ",
  "an3.123:5.6": "So tattha nekkhammavitakkampi vitakketi, abyāpādavitakkampi vitakketi, avihiṃsāvitakkampi vitakketi. ",
  "an3.123:5.7": "Evarūpassāhaṃ, bhikkhave, bhikkhuno dinnaṃ mahapphalanti vadāmi. ",
  "an3.123:5.8": "Taṃ kissa hetu? ",
  "an3.123:5.9": "Appamatto hi, bhikkhave, bhikkhu viharatī”ti. ",
  "an3.123:5.10": "Paṭhamaṃ. "
}