{
  "an3.103:0.1": "Aṅguttara Nikāya 3 ",
  "an3.103:0.2": "11. Sambodhavagga ",
  "an3.103:0.3": "103. Pubbevasambodhasutta ",
  "an3.103:1.1": "“Pubbeva me, bhikkhave, sambodhā anabhisambuddhassa bodhisattasseva sato etadahosi: ",
  "an3.103:1.2": "‘ko nu kho loke assādo, ko ādīnavo, kiṃ nissaraṇan’ti? ",
  "an3.103:1.3": "Tassa mayhaṃ, bhikkhave, etadahosi: ",
  "an3.103:1.4": "‘yaṃ kho lokaṃ paṭicca uppajjati sukhaṃ somanassaṃ, ayaṃ loke assādo. ",
  "an3.103:1.5": "Yaṃ loko anicco dukkho vipariṇāmadhammo, ayaṃ loke ādīnavo. ",
  "an3.103:1.6": "Yo loke chandarāgavinayo chandarāgappahānaṃ, idaṃ loke nissaraṇan’ti. ",
  "an3.103:1.7": "Yāvakīvañcāhaṃ, bhikkhave, evaṃ lokassa assādañca assādato ādīnavañca ādīnavato nissaraṇañca nissaraṇato yathābhūtaṃ nābbhaññāsiṃ, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ. ",
  "an3.103:1.8": "Yato ca khvāhaṃ, bhikkhave, evaṃ lokassa assādañca assādato ādīnavañca ādīnavato nissaraṇañca nissaraṇato yathābhūtaṃ abbhaññāsiṃ, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ. ",
  "an3.103:1.9": "Ñāṇañca pana me dassanaṃ udapādi: ",
  "an3.103:1.10": "‘akuppā me vimutti, ayamantimā jāti, natthi dāni punabbhavo’”ti. ",
  "an3.103:1.11": "Paṭhamaṃ. "
}