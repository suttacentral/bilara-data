{
  "an3.73:0.1": "Aṅguttara Nikāya 3 ",
  "an3.73:0.2": "8. Ānandavagga ",
  "an3.73:0.3": "73. Mahānāmasakkasutta ",
  "an3.73:1.1": "Evaṃ me sutaṃ—",
  "an3.73:1.2": "ekaṃ samayaṃ bhagavā sakkesu viharati kapilavatthusmiṃ nigrodhārāme. ",
  "an3.73:1.3": "Tena kho pana samayena bhagavā gilānā vuṭṭhito hoti aciravuṭṭhito gelaññā. ",
  "an3.73:1.4": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca: ",
  "an3.73:1.5": "“dīgharattāhaṃ, bhante, bhagavatā evaṃ dhammaṃ desitaṃ ājānāmi: ",
  "an3.73:1.6": "‘samāhitassa ñāṇaṃ, no asamāhitassā’ti. ",
  "an3.73:1.7": "Samādhi nu kho, bhante, pubbe, pacchā ñāṇaṃ; ",
  "an3.73:1.8": "udāhu ñāṇaṃ pubbe, pacchā samādhī”ti? ",
  "an3.73:1.9": "Atha kho āyasmato ānandassa etadahosi: ",
  "an3.73:1.10": "“bhagavā kho gilānavuṭṭhito aciravuṭṭhito gelaññā. ",
  "an3.73:1.11": "Ayañca mahānāmo sakko bhagavantaṃ atigambhīraṃ pañhaṃ pucchati. ",
  "an3.73:1.12": "Yannūnāhaṃ mahānāmaṃ sakkaṃ ekamantaṃ apanetvā dhammaṃ deseyyan”ti. ",
  "an3.73:2.1": "Atha kho āyasmā ānando mahānāmaṃ sakkaṃ bāhāyaṃ gahetvā ekamantaṃ apanetvā mahānāmaṃ sakkaṃ etadavoca: ",
  "an3.73:2.2": "“sekhampi kho, mahānāma, sīlaṃ vuttaṃ bhagavatā, asekhampi sīlaṃ vuttaṃ bhagavatā; sekhopi samādhi vutto bhagavatā, asekhopi samādhi vutto bhagavatā; sekhāpi paññā vuttā bhagavatā, asekhāpi paññā vuttā bhagavatā. ",
  "an3.73:2.3": "Katamañca, mahānāma, sekhaṃ sīlaṃ? ",
  "an3.73:2.4": "Idha, mahānāma, bhikkhu sīlavā hoti pātimokkhasaṃvarasaṃvuto viharati …pe… samādāya sikkhati sikkhāpadesu. ",
  "an3.73:2.5": "Idaṃ vuccati, mahānāma, sekhaṃ sīlaṃ. ",
  "an3.73:3.1": "Katamo ca, mahānāma, sekho samādhi? ",
  "an3.73:3.2": "Idha, mahānāma, bhikkhu vivicceva kāmehi …pe… catutthaṃ jhānaṃ upasampajja viharati. ",
  "an3.73:3.3": "Ayaṃ vuccati, mahānāma, sekho samādhi. ",
  "an3.73:4.1": "Katamā ca, mahānāma, sekhā paññā? ",
  "an3.73:4.2": "Idha, mahānāma, bhikkhu ‘idaṃ dukkhan’ti yathābhūtaṃ pajānāti …pe… ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an3.73:4.3": "Ayaṃ vuccati, mahānāma, sekhā paññā. ",
  "an3.73:5.1": "Sa kho so, mahānāma, ariyasāvako evaṃ sīlasampanno evaṃ samādhisampanno evaṃ paññāsampanno āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an3.73:5.2": "Evaṃ kho, mahānāma, sekhampi sīlaṃ vuttaṃ bhagavatā, asekhampi sīlaṃ vuttaṃ bhagavatā; sekhopi samādhi vutto bhagavatā, asekhopi samādhi vutto bhagavatā; sekhāpi paññā vuttā bhagavatā, asekhāpi paññā vuttā bhagavatā”ti. ",
  "an3.73:5.3": "Tatiyaṃ. "
}