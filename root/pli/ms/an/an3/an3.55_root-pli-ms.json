{
  "an3.55:0.1": "Aṅguttara Nikāya 3 ",
  "an3.55:0.2": "6. Brāhmaṇavagga ",
  "an3.55:0.3": "55. Nibbutasutta ",
  "an3.55:1.1": "Atha kho jāṇussoṇi brāhmaṇo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho jāṇussoṇi brāhmaṇo bhagavantaṃ etadavoca: ",
  "an3.55:1.2": "“‘sandiṭṭhikaṃ nibbānaṃ sandiṭṭhikaṃ nibbānan’ti, bho gotama, vuccati. ",
  "an3.55:1.3": "Kittāvatā nu kho, bho gotama, sandiṭṭhikaṃ nibbānaṃ hoti akālikaṃ ehipassikaṃ opaneyyikaṃ paccattaṃ veditabbaṃ viññūhī”ti? ",
  "an3.55:2.1": "Ratto kho, brāhmaṇa, rāgena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti, cetasikampi dukkhaṃ domanassaṃ paṭisaṃvedeti. ",
  "an3.55:2.2": "Rāge pahīne nevattabyābādhāyapi ceteti, na parabyābādhāyapi ceteti, na ubhayabyābādhāyapi ceteti, na cetasikampi dukkhaṃ domanassaṃ paṭisaṃvedeti. ",
  "an3.55:2.3": "Evampi kho, brāhmaṇa, sandiṭṭhikaṃ nibbānaṃ hoti. ",
  "an3.55:3.1": "Duṭṭho kho, brāhmaṇa …pe… ",
  "an3.55:3.2": "mūḷho kho, brāhmaṇa, mohena abhibhūto pariyādinnacitto attabyābādhāyapi ceteti, parabyābādhāyapi ceteti, ubhayabyābādhāyapi ceteti, cetasikampi dukkhaṃ domanassaṃ paṭisaṃvedeti. ",
  "an3.55:3.3": "Mohe pahīne nevattabyābādhāyapi ceteti, na parabyābādhāyapi ceteti, na ubhayabyābādhāyapi ceteti, na cetasikaṃ dukkhaṃ domanassaṃ paṭisaṃvedeti. ",
  "an3.55:3.4": "Evampi kho, brāhmaṇa, sandiṭṭhikaṃ nibbānaṃ hoti. ",
  "an3.55:4.1": "Yato kho ayaṃ, brāhmaṇa, anavasesaṃ rāgakkhayaṃ paṭisaṃvedeti, anavasesaṃ dosakkhayaṃ paṭisaṃvedeti, anavasesaṃ mohakkhayaṃ paṭisaṃvedeti; ",
  "an3.55:4.2": "evaṃ kho, brāhmaṇa, sandiṭṭhikaṃ nibbānaṃ hoti akālikaṃ ehipassikaṃ opaneyyikaṃ paccattaṃ veditabbaṃ viññūhī”ti. ",
  "an3.55:5.1": "“Abhikkantaṃ, bho gotama …pe… ",
  "an3.55:5.2": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "an3.55:5.3": "Pañcamaṃ. "
}