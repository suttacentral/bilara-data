{
  "an3.30:0.1": "Aṅguttara Nikāya 3 ",
  "an3.30:0.2": "3. Puggalavagga ",
  "an3.30:0.3": "30. Avakujjasutta ",
  "an3.30:1.1": "“Tayome, bhikkhave, puggalā santo saṃvijjamānā lokasmiṃ. ",
  "an3.30:1.2": "Katame tayo? ",
  "an3.30:1.3": "Avakujjapañño puggalo, ucchaṅgapañño puggalo, puthupañño puggalo. ",
  "an3.30:1.4": "Katamo ca, bhikkhave, avakujjapañño puggalo? ",
  "an3.30:1.5": "Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:1.6": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:1.7": "So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti; ",
  "an3.30:1.8": "vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. ",
  "an3.30:1.9": "Seyyathāpi, bhikkhave, kumbho nikujjo tatra udakaṃ āsittaṃ vivaṭṭati, no saṇṭhāti; ",
  "an3.30:1.10": "evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:1.11": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:1.12": "So tasmiṃ āsane nisinno tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti; ",
  "an3.30:1.13": "vuṭṭhitopi tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. ",
  "an3.30:1.14": "Ayaṃ vuccati, bhikkhave, avakujjapañño puggalo. ",
  "an3.30:2.1": "Katamo ca, bhikkhave, ucchaṅgapañño puggalo? ",
  "an3.30:2.2": "Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:2.3": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:2.4": "So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; ",
  "an3.30:2.5": "vuṭṭhito ca kho tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. ",
  "an3.30:2.6": "Seyyathāpi, bhikkhave, purisassa ucchaṅge nānākhajjakāni ākiṇṇāni—",
  "an3.30:2.7": "tilā taṇḍulā modakā badarā. ",
  "an3.30:2.8": "So tamhā āsanā vuṭṭhahanto satisammosā pakireyya. ",
  "an3.30:2.9": "Evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:2.10": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:2.11": "So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; ",
  "an3.30:2.12": "vuṭṭhito ca kho tamhā āsanā tassā kathāya neva ādiṃ manasi karoti, na majjhaṃ manasi karoti, na pariyosānaṃ manasi karoti. ",
  "an3.30:2.13": "Ayaṃ vuccati, bhikkhave, ucchaṅgapañño puggalo. ",
  "an3.30:3.1": "Katamo ca, bhikkhave, puthupañño puggalo? ",
  "an3.30:3.2": "Idha, bhikkhave, ekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:3.3": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:3.4": "So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; ",
  "an3.30:3.5": "vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. ",
  "an3.30:3.6": "Seyyathāpi, bhikkhave, kumbho ukkujjo tatra udakaṃ āsittaṃ saṇṭhāti no vivaṭṭati; ",
  "an3.30:3.7": "evamevaṃ kho, bhikkhave, idhekacco puggalo ārāmaṃ gantā hoti abhikkhaṇaṃ bhikkhūnaṃ santike dhammassavanāya. ",
  "an3.30:3.8": "Tassa bhikkhū dhammaṃ desenti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsenti. ",
  "an3.30:3.9": "So tasmiṃ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; ",
  "an3.30:3.10": "vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. ",
  "an3.30:3.11": "Ayaṃ vuccati, bhikkhave, puthupañño puggalo. ",
  "an3.30:3.12": "Ime kho, bhikkhave, tayo puggalā santo saṃvijjamānā lokasminti. ",
  "an3.30:4.1": "Avakujjapañño puriso, ",
  "an3.30:4.2": "dummedho avicakkhaṇo; ",
  "an3.30:4.3": "Abhikkhaṇampi ce hoti, ",
  "an3.30:4.4": "gantā bhikkhūna santike. ",
  "an3.30:5.1": "Ādiṃ kathāya majjhañca, ",
  "an3.30:5.2": "pariyosānañca tādiso; ",
  "an3.30:5.3": "Uggahetuṃ na sakkoti, ",
  "an3.30:5.4": "paññā hissa na vijjati. ",
  "an3.30:6.1": "Ucchaṅgapañño puriso, ",
  "an3.30:6.2": "seyyo etena vuccati; ",
  "an3.30:6.3": "Abhikkhaṇampi ce hoti, ",
  "an3.30:6.4": "gantā bhikkhūna santike. ",
  "an3.30:7.1": "Ādiṃ kathāya majjhañca, ",
  "an3.30:7.2": "pariyosānañca tādiso; ",
  "an3.30:7.3": "Nisinno āsane tasmiṃ, ",
  "an3.30:7.4": "uggahetvāna byañjanaṃ; ",
  "an3.30:7.5": "Vuṭṭhito nappajānāti, ",
  "an3.30:7.6": "gahitaṃ hissa mussati. ",
  "an3.30:8.1": "Puthupañño ca puriso, ",
  "an3.30:8.2": "seyyo etehi vuccati; ",
  "an3.30:8.3": "Abhikkhaṇampi ce hoti, ",
  "an3.30:8.4": "gantā bhikkhūna santike. ",
  "an3.30:9.1": "Ādiṃ kathāya majjhañca, ",
  "an3.30:9.2": "pariyosānañca tādiso; ",
  "an3.30:9.3": "Nisinno āsane tasmiṃ, ",
  "an3.30:9.4": "uggahetvāna byañjanaṃ. ",
  "an3.30:10.1": "Dhāreti seṭṭhasaṅkappo, ",
  "an3.30:10.2": "Abyaggamānaso naro; ",
  "an3.30:10.3": "Dhammānudhammappaṭipanno, ",
  "an3.30:10.4": "Dukkhassantakaro siyā”ti. ",
  "an3.30:10.5": "Dasamaṃ. ",
  "an3.30:10.6": "Puggalavaggo tatiyo. ",
  "an3.30:11.1": "Samiddha gilāna saṅkhārā, ",
  "an3.30:11.2": "bahukārā vajirena ca; ",
  "an3.30:11.3": "Sevi jiguccha gūthabhāṇī, ",
  "an3.30:11.4": "andho ca avakujjatāti. "
}