{
  "an3.122:0.1": "Aṅguttara Nikāya 3 ",
  "an3.122:0.2": "12. Āpāyikavagga ",
  "an3.122:0.3": "122. Moneyyasutta ",
  "an3.122:1.1": "“Tīṇimāni, bhikkhave, moneyyāni. ",
  "an3.122:1.2": "Katamāni tīṇi? ",
  "an3.122:1.3": "Kāyamoneyyaṃ, vacīmoneyyaṃ, manomoneyyaṃ. ",
  "an3.122:1.4": "Katamañca, bhikkhave, kāyamoneyyaṃ? ",
  "an3.122:1.5": "Idha, bhikkhave, bhikkhu pāṇātipātā paṭivirato hoti, adinnādānā paṭivirato hoti, abrahmacariyā paṭivirato hoti. ",
  "an3.122:1.6": "Idaṃ vuccati, bhikkhave, kāyamoneyyaṃ. ",
  "an3.122:2.1": "Katamañca, bhikkhave, vacīmoneyyaṃ? ",
  "an3.122:2.2": "Idha, bhikkhave, bhikkhu musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti. ",
  "an3.122:2.3": "Idaṃ vuccati, bhikkhave, vacīmoneyyaṃ. ",
  "an3.122:3.1": "Katamañca, bhikkhave, manomoneyyaṃ? ",
  "an3.122:3.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an3.122:3.3": "Idaṃ vuccati, bhikkhave, manomoneyyaṃ. ",
  "an3.122:3.4": "Imāni kho, bhikkhave, tīṇi moneyyānīti. ",
  "an3.122:4.1": "Kāyamuniṃ vacīmuniṃ, ",
  "an3.122:4.2": "cetomuniṃ anāsavaṃ; ",
  "an3.122:4.3": "Muniṃ moneyyasampannaṃ, ",
  "an3.122:4.4": "āhu sabbappahāyinan”ti. ",
  "an3.122:4.5": "Dasamaṃ. ",
  "an3.122:4.6": "Āpāyikavaggo dutiyo. ",
  "an3.122:5.1": "Āpāyiko dullabho appameyyaṃ, ",
  "an3.122:5.2": "Āneñjavipattisampadā; ",
  "an3.122:5.3": "Apaṇṇako ca kammanto, ",
  "an3.122:5.4": "Dve soceyyāni moneyyanti. "
}