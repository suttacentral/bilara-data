{
  "an3.124:0.1": "Aṅguttara Nikāya 3 ",
  "an3.124:0.2": "13. Kusināravagga ",
  "an3.124:0.3": "124. Bhaṇḍanasutta ",
  "an3.124:1.1": "“Yassaṃ, bhikkhave, disāyaṃ bhikkhū bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti, manasi kātumpi me esā, bhikkhave, disā na phāsu hoti, pageva gantuṃ. ",
  "an3.124:1.2": "Niṭṭhamettha gacchāmi: ",
  "an3.124:1.3": "‘addhā te āyasmanto tayo dhamme pajahiṃsu, tayo dhamme bahulamakaṃsu. ",
  "an3.124:1.4": "Katame tayo dhamme pajahiṃsu? ",
  "an3.124:1.5": "Nekkhammavitakkaṃ, abyāpādavitakkaṃ, avihiṃsāvitakkaṃ—",
  "an3.124:1.6": "ime tayo dhamme pajahiṃsu. ",
  "an3.124:1.7": "Katame tayo dhamme bahulamakaṃsu? ",
  "an3.124:1.8": "Kāmavitakkaṃ, byāpādavitakkaṃ, vihiṃsāvitakkaṃ—",
  "an3.124:1.9": "ime tayo dhamme bahulamakaṃsu’. ",
  "an3.124:1.10": "Yassaṃ, bhikkhave, disāyaṃ bhikkhū bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti, manasi kātumpi me esā, bhikkhave, disā na phāsu hoti, pageva gantuṃ. ",
  "an3.124:1.11": "Niṭṭhamettha gacchāmi: ",
  "an3.124:1.12": "‘addhā te āyasmanto ime tayo dhamme pajahiṃsu, ime tayo dhamme bahulamakaṃsu’. ",
  "an3.124:2.1": "Yassaṃ pana, bhikkhave, disāyaṃ bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti, gantumpi me esā, bhikkhave, disā phāsu hoti, pageva manasi kātuṃ. ",
  "an3.124:2.2": "Niṭṭhamettha gacchāmi: ",
  "an3.124:2.3": "‘addhā te āyasmanto tayo dhamme pajahiṃsu, tayo dhamme bahulamakaṃsu. ",
  "an3.124:2.4": "Katame tayo dhamme pajahiṃsu? ",
  "an3.124:2.5": "Kāmavitakkaṃ, byāpādavitakkaṃ, vihiṃsāvitakkaṃ—",
  "an3.124:2.6": "ime tayo dhamme pajahiṃsu. ",
  "an3.124:2.7": "Katame tayo dhamme bahulamakaṃsu? ",
  "an3.124:2.8": "Nekkhammavitakkaṃ, abyāpādavitakkaṃ, avihiṃsāvitakkaṃ—",
  "an3.124:2.9": "ime tayo dhamme bahulamakaṃsu’. ",
  "an3.124:2.10": "Yassaṃ, bhikkhave, disāyaṃ bhikkhū samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharanti, gantumpi me esā, bhikkhave, disā phāsu hoti, pageva manasi kātuṃ. ",
  "an3.124:2.11": "Niṭṭhamettha gacchāmi: ",
  "an3.124:2.12": "‘addhā te āyasmanto ime tayo dhamme pajahiṃsu, ime tayo dhamme bahulamakaṃsū’”ti. ",
  "an3.124:2.13": "Dutiyaṃ. "
}