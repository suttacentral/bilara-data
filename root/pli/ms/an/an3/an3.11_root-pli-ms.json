{
  "an3.11:0.1": "Aṅguttara Nikāya 3 ",
  "an3.11:0.2": "2. Rathakāravagga ",
  "an3.11:0.3": "11. Ñātasutta ",
  "an3.11:1.1": "“Tīhi, bhikkhave, dhammehi samannāgato ñāto bhikkhu bahujanaahitāya paṭipanno hoti bahujanadukkhāya, bahuno janassa anatthāya ahitāya dukkhāya devamanussānaṃ. ",
  "an3.11:1.2": "Katamehi tīhi? ",
  "an3.11:1.3": "Ananulomike kāyakamme samādapeti, ananulomike vacīkamme samādapeti, ananulomikesu dhammesu samādapeti. ",
  "an3.11:1.4": "Imehi kho, bhikkhave, tīhi dhammehi samannāgato ñāto bhikkhu bahujanaahitāya paṭipanno hoti bahujanadukkhāya, bahuno janassa anatthāya ahitāya dukkhāya devamanussānaṃ. ",
  "an3.11:2.1": "Tīhi, bhikkhave, dhammehi samannāgato ñāto bhikkhu bahujanahitāya paṭipanno hoti bahujanasukhāya, bahuno janassa atthāya hitāya sukhāya devamanussānaṃ. ",
  "an3.11:2.2": "Katamehi tīhi? ",
  "an3.11:2.3": "Anulomike kāyakamme samādapeti, anulomike vacīkamme samādapeti, anulomikesu dhammesu samādapeti. ",
  "an3.11:2.4": "Imehi kho, bhikkhave, tīhi dhammehi samannāgato ñāto bhikkhu bahujanahitāya paṭipanno hoti bahujanasukhāya, bahuno janassa atthāya hitāya sukhāya devamanussānan”ti. ",
  "an3.11:2.5": "Paṭhamaṃ. "
}