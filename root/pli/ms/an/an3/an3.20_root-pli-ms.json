{
  "an3.20:0.1": "Aṅguttara Nikāya 3 ",
  "an3.20:0.2": "2. Rathakāravagga ",
  "an3.20:0.3": "20. Dutiyapāpaṇikasutta ",
  "an3.20:1.1": "“Tīhi, bhikkhave, aṅgehi samannāgato pāpaṇiko nacirasseva mahattaṃ vepullattaṃ pāpuṇāti bhogesu. ",
  "an3.20:1.2": "Katamehi tīhi? ",
  "an3.20:1.3": "Idha, bhikkhave, pāpaṇiko cakkhumā ca hoti vidhuro ca nissayasampanno ca. ",
  "an3.20:1.4": "Kathañca, bhikkhave, pāpaṇiko cakkhumā hoti? ",
  "an3.20:1.5": "Idha, bhikkhave, pāpaṇiko paṇiyaṃ jānāti: ",
  "an3.20:1.6": "‘idaṃ paṇiyaṃ evaṃ kītaṃ, evaṃ vikkayamānaṃ, ettakaṃ mūlaṃ bhavissati, ettako udayo’ti. ",
  "an3.20:1.7": "Evaṃ kho, bhikkhave, pāpaṇiko cakkhumā hoti. ",
  "an3.20:2.1": "Kathañca, bhikkhave, pāpaṇiko vidhuro hoti? ",
  "an3.20:2.2": "Idha, bhikkhave, pāpaṇiko kusalo hoti paṇiyaṃ ketuñca vikketuñca. ",
  "an3.20:2.3": "Evaṃ kho, bhikkhave, pāpaṇiko vidhuro hoti. ",
  "an3.20:3.1": "Kathañca, bhikkhave, pāpaṇiko nissayasampanno hoti? ",
  "an3.20:3.2": "Idha, bhikkhave, pāpaṇikaṃ ye te gahapatī vā gahapatiputtā vā aḍḍhā mahaddhanā mahābhogā te evaṃ jānanti: ",
  "an3.20:3.3": "‘ayaṃ kho bhavaṃ pāpaṇiko cakkhumā vidhuro ca paṭibalo puttadārañca posetuṃ, amhākañca kālena kālaṃ anuppadātun’ti. ",
  "an3.20:3.4": "Te naṃ bhogehi nipatanti: ",
  "an3.20:3.5": "‘ito, samma pāpaṇika, bhoge karitvā puttadārañca posehi, amhākañca kālena kālaṃ anuppadehī’ti. ",
  "an3.20:3.6": "Evaṃ kho, bhikkhave, pāpaṇiko nissayasampanno hoti. ",
  "an3.20:3.7": "Imehi kho, bhikkhave, tīhi aṅgehi samannāgato pāpaṇiko nacirasseva mahattaṃ vepullattaṃ pāpuṇāti bhogesu. ",
  "an3.20:4.1": "Evamevaṃ kho, bhikkhave, tīhi dhammehi samannāgato bhikkhu nacirasseva mahattaṃ vepullattaṃ pāpuṇāti kusalesu dhammesu. ",
  "an3.20:4.2": "Katamehi tīhi? ",
  "an3.20:4.3": "Idha, bhikkhave, bhikkhu cakkhumā ca hoti vidhuro ca nissayasampanno ca. ",
  "an3.20:4.4": "Kathañca, bhikkhave, bhikkhu cakkhumā hoti? ",
  "an3.20:4.5": "Idha, bhikkhave, bhikkhu ‘idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. ",
  "an3.20:4.6": "Evaṃ kho, bhikkhave, bhikkhu cakkhumā hoti. ",
  "an3.20:5.1": "Kathañca, bhikkhave, bhikkhu vidhuro hoti? ",
  "an3.20:5.2": "Idha, bhikkhave, bhikkhu āraddhavīriyo viharati akusalānaṃ dhammānaṃ pahānāya, kusalānaṃ dhammānaṃ upasampadāya, thāmavā daḷhaparakkamo anikkhittadhuro kusalesu dhammesu. ",
  "an3.20:5.3": "Evaṃ kho, bhikkhave, bhikkhu vidhuro hoti. ",
  "an3.20:6.1": "Kathañca, bhikkhave, bhikkhu nissayasampanno hoti? ",
  "an3.20:6.2": "Idha, bhikkhave, bhikkhu ye te bhikkhū bahussutā āgatāgamā dhammadharā vinayadharā mātikādharā te kālena kālaṃ upasaṅkamitvā paripucchati paripañhati: ",
  "an3.20:6.3": "‘idaṃ, bhante, kathaṃ, imassa ko attho’ti? ",
  "an3.20:6.4": "Tassa te āyasmanto avivaṭañceva vivaranti, anuttānīkatañca uttānīkaronti, anekavihitesu ca kaṅkhāṭhāniyesu dhammesu kaṅkhaṃ paṭivinodenti. ",
  "an3.20:6.5": "Evaṃ kho, bhikkhave, bhikkhu nissayasampanno hoti. ",
  "an3.20:6.6": "Imehi kho, bhikkhave, tīhi dhammehi samannāgato bhikkhu nacirasseva mahattaṃ vepullattaṃ pāpuṇāti kusalesu dhammesū”ti. ",
  "an3.20:6.7": "Dasamaṃ. ",
  "an3.20:6.8": "Rathakāravaggo dutiyo. ",
  "an3.20:6.9": "Paṭhamabhāṇavāro niṭṭhito. ",
  "an3.20:7.1": "Ñāto sāraṇīyo bhikkhu, ",
  "an3.20:7.2": "cakkavattī sacetano; ",
  "an3.20:7.3": "Apaṇṇakattā devo ca, ",
  "an3.20:7.4": "duve pāpaṇikena cāti. "
}