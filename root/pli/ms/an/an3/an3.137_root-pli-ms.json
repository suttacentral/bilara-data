{
  "an3.137:0.1": "Aṅguttara Nikāya 3 ",
  "an3.137:0.2": "14. Yodhājīvavagga ",
  "an3.137:0.3": "137. Kesakambalasutta ",
  "an3.137:1.1": "“Seyyathāpi, bhikkhave, yāni kānici tantāvutānaṃ vatthānaṃ, kesakambalo tesaṃ paṭikiṭṭho akkhāyati. ",
  "an3.137:1.2": "Kesakambalo, bhikkhave, sīte sīto, uṇhe uṇho, dubbaṇṇo, duggandho, dukkhasamphasso. ",
  "an3.137:1.3": "Evamevaṃ kho, bhikkhave, yāni kānici puthusamaṇabrāhmaṇavādānaṃ makkhalivādo tesaṃ paṭikiṭṭho akkhāyati. ",
  "an3.137:2.1": "Makkhali, bhikkhave, moghapuriso evaṃvādī evaṃdiṭṭhi: ",
  "an3.137:2.2": "‘natthi kammaṃ, natthi kiriyaṃ, natthi vīriyan’ti. ",
  "an3.137:2.3": "Yepi te, bhikkhave, ahesuṃ atītamaddhānaṃ arahanto sammāsambuddhā, tepi bhagavanto kammavādā ceva ahesuṃ kiriyavādā ca vīriyavādā ca. ",
  "an3.137:2.4": "Tepi, bhikkhave, makkhali moghapuriso paṭibāhati: ",
  "an3.137:2.5": "‘natthi kammaṃ, natthi kiriyaṃ, natthi vīriyan’ti. ",
  "an3.137:2.6": "Yepi te, bhikkhave, bhavissanti anāgatamaddhānaṃ arahanto sammāsambuddhā, tepi bhagavanto kammavādā ceva bhavissanti kiriyavādā ca vīriyavādā ca. ",
  "an3.137:2.7": "Tepi, bhikkhave, makkhali moghapuriso paṭibāhati: ",
  "an3.137:2.8": "‘natthi kammaṃ, natthi kiriyaṃ, natthi vīriyan’ti. ",
  "an3.137:2.9": "Ahampi, bhikkhave, etarahi arahaṃ sammāsambuddho kammavādo ceva kiriyavādo ca vīriyavādo ca. ",
  "an3.137:2.10": "Mampi, bhikkhave, makkhali moghapuriso paṭibāhati: ",
  "an3.137:2.11": "‘natthi kammaṃ, natthi kiriyaṃ, natthi vīriyan’ti. ",
  "an3.137:3.1": "Seyyathāpi, bhikkhave, nadīmukhe khippaṃ uḍḍeyya bahūnaṃ macchānaṃ ahitāya dukkhāya anayāya byasanāya; ",
  "an3.137:3.2": "evamevaṃ kho, bhikkhave, makkhali moghapuriso manussakhippaṃ maññe loke uppanno bahūnaṃ sattānaṃ ahitāya dukkhāya anayāya byasanāyā”ti. ",
  "an3.137:3.3": "Pañcamaṃ. "
}