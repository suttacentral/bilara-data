{
  "an3.90:0.1": "Aṅguttara Nikāya 3 ",
  "an3.90:0.2": "9. Samaṇavagga ",
  "an3.90:0.3": "90. Dutiyasikkhattayasutta ",
  "an3.90:1.1": "“Tisso imā, bhikkhave, sikkhā. ",
  "an3.90:1.2": "Katamā tisso? ",
  "an3.90:1.3": "Adhisīlasikkhā, adhicittasikkhā, adhipaññāsikkhā. ",
  "an3.90:2.1": "Katamā ca, bhikkhave, adhisīlasikkhā? ",
  "an3.90:2.2": "Idha, bhikkhave, bhikkhu sīlavā hoti …pe… samādāya sikkhati sikkhāpadesu. ",
  "an3.90:2.3": "Ayaṃ vuccati, bhikkhave, adhisīlasikkhā. ",
  "an3.90:3.1": "Katamā ca, bhikkhave, adhicittasikkhā? ",
  "an3.90:3.2": "Idha, bhikkhave, bhikkhu vivicceva kāmehi …pe… catutthaṃ jhānaṃ upasampajja viharati. ",
  "an3.90:3.3": "Ayaṃ vuccati, bhikkhave, adhicittasikkhā. ",
  "an3.90:4.1": "Katamā ca, bhikkhave, adhipaññāsikkhā? ",
  "an3.90:4.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an3.90:4.3": "Ayaṃ vuccati, bhikkhave, adhipaññāsikkhā. ",
  "an3.90:4.4": "Imā kho, bhikkhave, tisso sikkhāti. ",
  "an3.90:5.1": "Adhisīlaṃ adhicittaṃ, ",
  "an3.90:5.2": "adhipaññañca vīriyavā; ",
  "an3.90:5.3": "Thāmavā dhitimā jhāyī, ",
  "an3.90:5.4": "sato guttindriyo care. ",
  "an3.90:6.1": "Yathā pure tathā pacchā, ",
  "an3.90:6.2": "yathā pacchā tathā pure; ",
  "an3.90:6.3": "Yathā adho tathā uddhaṃ, ",
  "an3.90:6.4": "yathā uddhaṃ tathā adho. ",
  "an3.90:7.1": "Yathā divā tathā rattiṃ, ",
  "an3.90:7.2": "yathā rattiṃ tathā divā; ",
  "an3.90:7.3": "Abhibhuyya disā sabbā, ",
  "an3.90:7.4": "appamāṇasamādhinā. ",
  "an3.90:8.1": "Tamāhu sekhaṃ paṭipadaṃ, ",
  "an3.90:8.2": "atho saṃsuddhacāriyaṃ; ",
  "an3.90:8.3": "Tamāhu loke sambuddhaṃ, ",
  "an3.90:8.4": "dhīraṃ paṭipadantaguṃ. ",
  "an3.90:9.1": "Viññāṇassa nirodhena, ",
  "an3.90:9.2": "taṇhākkhayavimuttino; ",
  "an3.90:9.3": "Pajjotasseva nibbānaṃ, ",
  "an3.90:9.4": "vimokkho hoti cetaso”ti. ",
  "an3.90:9.5": "Dasamaṃ. "
}