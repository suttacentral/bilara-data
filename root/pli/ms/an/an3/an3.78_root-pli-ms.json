{
  "an3.78:0.1": "Aṅguttara Nikāya 3 ",
  "an3.78:0.2": "8. Ānandavagga ",
  "an3.78:0.3": "78. Sīlabbatasutta ",
  "an3.78:1.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ ānandaṃ bhagavā etadavoca: ",
  "an3.78:1.2": "“sabbaṃ nu kho, ānanda, sīlabbataṃ jīvitaṃ brahmacariyaṃ upaṭṭhānasāraṃ saphalan”ti? ",
  "an3.78:1.3": "“Na khvettha, bhante, ekaṃsenā”ti. ",
  "an3.78:1.4": "“Tena hānanda, vibhajassū”ti. ",
  "an3.78:2.1": "“Yañhissa, bhante, sīlabbataṃ jīvitaṃ brahmacariyaṃ upaṭṭhānasāraṃ sevato akusalā dhammā abhivaḍḍhanti kusalā dhammā parihāyanti, evarūpaṃ sīlabbataṃ jīvitaṃ brahmacariyaṃ upaṭṭhānasāraṃ aphalaṃ. ",
  "an3.78:2.2": "Yañca khvāssa, bhante, sīlabbataṃ jīvitaṃ brahmacariyaṃ upaṭṭhānasāraṃ sevato akusalā dhammā parihāyanti, kusalā dhammā abhivaḍḍhanti, evarūpaṃ sīlabbataṃ jīvitaṃ brahmacariyaṃ upaṭṭhānasāraṃ saphalan”ti. ",
  "an3.78:2.3": "Idamavoca āyasmā ānando. ",
  "an3.78:2.4": "Samanuñño satthā ahosi. ",
  "an3.78:3.1": "Atha kho āyasmā ānando “samanuñño me satthā”ti, uṭṭhāyāsanā bhagavantaṃ abhivādetvā padakkhiṇaṃ katvā pakkāmi. ",
  "an3.78:3.2": "Atha kho bhagavā acirapakkante āyasmante ānande bhikkhū āmantesi: ",
  "an3.78:3.3": "“sekho, bhikkhave, ānando; ",
  "an3.78:3.4": "na ca panassa sulabharūpo samasamo paññāyā”ti. ",
  "an3.78:3.5": "Aṭṭhamaṃ. "
}