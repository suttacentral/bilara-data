{
  "an3.86:0.1": "Aṅguttara Nikāya 3 ",
  "an3.86:0.2": "9. Samaṇavagga ",
  "an3.86:0.3": "86. Paṭhamasikkhāsutta ",
  "an3.86:1.1": "“Sādhikamidaṃ, bhikkhave, diyaḍḍhasikkhāpadasataṃ anvaddhamāsaṃ uddesaṃ āgacchati, yattha attakāmā kulaputtā sikkhanti. ",
  "an3.86:1.2": "Tisso imā, bhikkhave, sikkhā yatthetaṃ sabbaṃ samodhānaṃ gacchati. ",
  "an3.86:1.3": "Katamā tisso? ",
  "an3.86:1.4": "Adhisīlasikkhā, adhicittasikkhā adhipaññāsikkhā—",
  "an3.86:1.5": "imā kho, bhikkhave, tisso sikkhā, yatthetaṃ sabbaṃ samodhānaṃ gacchati. ",
  "an3.86:2.1": "Idha, bhikkhave, bhikkhu sīlesu paripūrakārī hoti samādhismiṃ mattaso kārī paññāya mattaso kārī. ",
  "an3.86:2.2": "So yāni tāni khuddānukhuddakāni sikkhāpadāni tāni āpajjatipi vuṭṭhātipi. ",
  "an3.86:2.3": "Taṃ kissa hetu? ",
  "an3.86:2.4": "Na hi mettha, bhikkhave, abhabbatā vuttā. ",
  "an3.86:2.5": "Yāni ca kho tāni sikkhāpadāni ādibrahmacariyakāni brahmacariyasāruppāni, tattha dhuvasīlo ca hoti ṭhitasīlo ca, samādāya sikkhati sikkhāpadesu. ",
  "an3.86:2.6": "So tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo. ",
  "an3.86:3.1": "Idha pana, bhikkhave, bhikkhu sīlesu paripūrakārī hoti samādhismiṃ mattaso kārī paññāya mattaso kārī. ",
  "an3.86:3.2": "So yāni tāni khuddānukhuddakāni sikkhāpadāni tāni āpajjatipi vuṭṭhātipi. ",
  "an3.86:3.3": "Taṃ kissa hetu? ",
  "an3.86:3.4": "Na hi mettha, bhikkhave, abhabbatā vuttā. ",
  "an3.86:3.5": "Yāni ca kho tāni sikkhāpadāni ādibrahmacariyakāni brahmacariyasāruppāni tattha dhuvasīlo ca hoti ṭhitasīlo ca, samādāya sikkhati sikkhāpadesu. ",
  "an3.86:3.6": "So tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti. ",
  "an3.86:4.1": "Idha pana, bhikkhave, bhikkhu sīlesu paripūrakārī hoti samādhismiṃ paripūrakārī paññāya mattaso kārī. ",
  "an3.86:4.2": "So yāni tāni khuddānukhuddakāni sikkhāpadāni tāni āpajjatipi vuṭṭhātipi. ",
  "an3.86:4.3": "Taṃ kissa hetu? ",
  "an3.86:4.4": "Na hi mettha, bhikkhave, abhabbatā vuttā. ",
  "an3.86:4.5": "Yāni ca kho tāni sikkhāpadāni ādibrahmacariyakāni brahmacariyasāruppāni tattha dhuvasīlo ca hoti ṭhitasīlo ca, samādāya sikkhati sikkhāpadesu. ",
  "an3.86:4.6": "So pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā. ",
  "an3.86:5.1": "Idha pana, bhikkhave, bhikkhu sīlesu paripūrakārī hoti samādhismiṃ paripūrakārī paññāya paripūrakārī. ",
  "an3.86:5.2": "So yāni tāni khuddānukhuddakāni sikkhāpadāni tāni āpajjatipi vuṭṭhātipi. ",
  "an3.86:5.3": "Taṃ kissa hetu? ",
  "an3.86:5.4": "Na hi mettha, bhikkhave, abhabbatā vuttā. ",
  "an3.86:5.5": "Yāni ca kho tāni sikkhāpadāni ādibrahmacariyakāni brahmacariyasāruppāni tattha dhuvasīlo ca hoti ṭhitasīlo ca, samādāya sikkhati sikkhāpadesu. ",
  "an3.86:5.6": "So āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "an3.86:6.1": "Iti kho, bhikkhave, padesaṃ padesakārī ārādheti paripūraṃ paripūrakārī. ",
  "an3.86:6.2": "Avañjhāni tvevāhaṃ, bhikkhave, sikkhāpadāni vadāmī”ti. ",
  "an3.86:6.3": "Chaṭṭhaṃ. "
}