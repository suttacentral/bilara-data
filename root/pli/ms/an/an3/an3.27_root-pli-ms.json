{
  "an3.27:0.1": "Aṅguttara Nikāya 3 ",
  "an3.27:0.2": "3. Puggalavagga ",
  "an3.27:0.3": "27. Jigucchitabbasutta ",
  "an3.27:1.1": "“Tayome, bhikkhave, puggalā santo saṃvijjamānā lokasmiṃ. ",
  "an3.27:1.2": "Katame tayo? ",
  "an3.27:1.3": "Atthi, bhikkhave, puggalo jigucchitabbo na sevitabbo na bhajitabbo na payirupāsitabbo. ",
  "an3.27:1.4": "Atthi, bhikkhave, puggalo ajjhupekkhitabbo na sevitabbo na bhajitabbo na payirupāsitabbo. ",
  "an3.27:1.5": "Atthi, bhikkhave, puggalo sevitabbo bhajitabbo payirupāsitabbo. ",
  "an3.27:1.6": "Katamo ca, bhikkhave, puggalo jigucchitabbo na sevitabbo na bhajitabbo na payirupāsitabbo? ",
  "an3.27:1.7": "Idha, bhikkhave, ekacco puggalo dussīlo hoti pāpadhammo asuci saṅkassarasamācāro paṭicchannakammanto, assamaṇo samaṇapaṭiñño, abrahmacārī brahmacāripaṭiñño, antopūti avassuto kasambujāto. ",
  "an3.27:1.8": "Evarūpo, bhikkhave, puggalo jigucchitabbo na sevitabbo na bhajitabbo na payirupāsitabbo. ",
  "an3.27:1.9": "Taṃ kissa hetu? ",
  "an3.27:1.10": "Kiñcāpi, bhikkhave, evarūpassa puggalassa na diṭṭhānugatiṃ āpajjati, atha kho naṃ pāpako kittisaddo abbhuggacchati: ",
  "an3.27:1.11": "‘pāpamitto purisapuggalo pāpasahāyo pāpasampavaṅko’ti. ",
  "an3.27:1.12": "Seyyathāpi, bhikkhave, ahi gūthagato kiñcāpi na daṃsati, atha kho naṃ makkheti; ",
  "an3.27:1.13": "evamevaṃ kho, bhikkhave, kiñcāpi evarūpassa puggalassa na diṭṭhānugatiṃ āpajjati, atha kho naṃ pāpako kittisaddo abbhuggacchati: ",
  "an3.27:1.14": "‘pāpamitto purisapuggalo pāpasahāyo pāpasampavaṅko’ti. ",
  "an3.27:1.15": "Tasmā evarūpo puggalo jigucchitabbo na sevitabbo na bhajitabbo na payirupāsitabbo. ",
  "an3.27:2.1": "Katamo ca, bhikkhave, puggalo ajjhupekkhitabbo na sevitabbo na bhajitabbo na payirupāsitabbo? ",
  "an3.27:2.2": "Idha, bhikkhave, ekacco puggalo kodhano hoti upāyāsabahulo, ",
  "an3.27:2.3": "appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. ",
  "an3.27:2.4": "Seyyathāpi, bhikkhave, duṭṭhāruko kaṭṭhena vā kaṭhalāya vā ghaṭṭito bhiyyoso mattāya āsavaṃ deti; ",
  "an3.27:2.5": "evamevaṃ kho, bhikkhave …pe… ",
  "an3.27:2.6": "seyyathāpi, bhikkhave, tindukālātaṃ kaṭṭhena vā kaṭhalāya vā ghaṭṭitaṃ bhiyyoso mattāya cicciṭāyati ciṭiciṭāyati; ",
  "an3.27:2.7": "evamevaṃ kho, bhikkhave …pe… ",
  "an3.27:2.8": "seyyathāpi, bhikkhave, gūthakūpo kaṭṭhena vā kaṭhalāya vā ghaṭṭito bhiyyoso mattāya duggandho hoti; ",
  "an3.27:2.9": "evamevaṃ kho, bhikkhave, idhekacco puggalo kodhano hoti upāyāsabahulo, ",
  "an3.27:2.10": "appampi vutto samāno abhisajjati kuppati byāpajjati patitthīyati, kopañca dosañca appaccayañca pātukaroti. ",
  "an3.27:2.11": "Evarūpo, bhikkhave, puggalo ajjhupekkhitabbo na sevitabbo na bhajitabbo na payirupāsitabbo. ",
  "an3.27:2.12": "Taṃ kissa hetu? ",
  "an3.27:2.13": "Akkoseyyapi maṃ paribhāseyyapi maṃ anatthampi maṃ kareyyāti. ",
  "an3.27:2.14": "Tasmā evarūpo puggalo ajjhupekkhitabbo na sevitabbo na bhajitabbo na payirupāsitabbo. ",
  "an3.27:3.1": "Katamo ca, bhikkhave, puggalo sevitabbo bhajitabbo payirupāsitabbo? ",
  "an3.27:3.2": "Idha, bhikkhave, ekacco puggalo sīlavā hoti kalyāṇadhammo. ",
  "an3.27:3.3": "Evarūpo, bhikkhave, puggalo sevitabbo bhajitabbo payirupāsitabbo. ",
  "an3.27:3.4": "Taṃ kissa hetu? ",
  "an3.27:3.5": "Kiñcāpi, bhikkhave, evarūpassa puggalassa na diṭṭhānugatiṃ āpajjati, atha kho naṃ kalyāṇo kittisaddo abbhuggacchati: ",
  "an3.27:3.6": "‘kalyāṇamitto purisapuggalo kalyāṇasahāyo kalyāṇasampavaṅko’ti. ",
  "an3.27:3.7": "Tasmā evarūpo puggalo sevitabbo bhajitabbo payirupāsitabbo. ",
  "an3.27:3.8": "Ime kho, bhikkhave, tayo puggalā santo saṃvijjamānā lokasminti. ",
  "an3.27:4.1": "Nihīyati puriso nihīnasevī, ",
  "an3.27:4.2": "Na ca hāyetha kadāci tulyasevī; ",
  "an3.27:4.3": "Seṭṭhamupanamaṃ udeti khippaṃ, ",
  "an3.27:4.4": "Tasmā attano uttariṃ bhajethā”ti. ",
  "an3.27:4.5": "Sattamaṃ. "
}