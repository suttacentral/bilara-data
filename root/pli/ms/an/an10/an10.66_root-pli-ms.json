{
  "an10.66:0.1": "Aṅguttara Nikāya 10 ",
  "an10.66:0.2": "7. Yamakavagga ",
  "an10.66:0.3": "66. Dutiyasukhasutta ",
  "an10.66:1.1": "Ekaṃ samayaṃ āyasmā sāriputto magadhesu viharati nālakagāmake. ",
  "an10.66:1.2": "Atha kho sāmaṇḍakāni paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi. ",
  "an10.66:1.3": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho sāmaṇḍakāni paribbājako āyasmantaṃ sāriputtaṃ etadavoca: ",
  "an10.66:2.1": "“Kiṃ nu kho, āvuso, sāriputta, imasmiṃ dhammavinaye sukhaṃ, kiṃ dukkhan”ti? ",
  "an10.66:2.2": "“Anabhirati kho, āvuso, imasmiṃ dhammavinaye dukkhā, abhirati sukhā. ",
  "an10.66:2.3": "Anabhiratiyā, āvuso, sati idaṃ dukkhaṃ pāṭikaṅkhaṃ—",
  "an10.66:2.4": "gacchantopi sukhaṃ sātaṃ nādhigacchati, ",
  "an10.66:2.5": "ṭhitopi … ",
  "an10.66:2.6": "nisinnopi … ",
  "an10.66:2.7": "sayānopi … ",
  "an10.66:2.8": "gāmagatopi … ",
  "an10.66:2.9": "araññagatopi … ",
  "an10.66:2.10": "rukkhamūlagatopi … ",
  "an10.66:2.11": "suññāgāragatopi … ",
  "an10.66:2.12": "abbhokāsagatopi … ",
  "an10.66:2.13": "bhikkhumajjhagatopi sukhaṃ sātaṃ nādhigacchati. ",
  "an10.66:2.14": "Anabhiratiyā, āvuso, sati idaṃ dukkhaṃ pāṭikaṅkhaṃ. ",
  "an10.66:3.1": "Abhiratiyā, āvuso, sati idaṃ sukhaṃ pāṭikaṅkhaṃ—",
  "an10.66:3.2": "gacchantopi sukhaṃ sātaṃ adhigacchati, ",
  "an10.66:3.3": "ṭhitopi … ",
  "an10.66:3.4": "nisinnopi … ",
  "an10.66:3.5": "sayānopi … ",
  "an10.66:3.6": "gāmagatopi … ",
  "an10.66:3.7": "araññagatopi … ",
  "an10.66:3.8": "rukkhamūlagatopi … ",
  "an10.66:3.9": "suññāgāragatopi … ",
  "an10.66:3.10": "abbhokāsagatopi … ",
  "an10.66:3.11": "bhikkhumajjhagatopi sukhaṃ sātaṃ adhigacchati. ",
  "an10.66:3.12": "Abhiratiyā, āvuso, sati idaṃ sukhaṃ pāṭikaṅkhan”ti. ",
  "an10.66:3.13": "Chaṭṭhaṃ. "
}