{
  "an10.34:0.1": "Aṅguttara Nikāya 10 ",
  "an10.34:0.2": "4. Upālivagga ",
  "an10.34:0.3": "34. Upasampadāsutta ",
  "an10.34:1.1": "“Katihi nu kho, bhante, dhammehi samannāgatena bhikkhunā upasampādetabban”ti? ",
  "an10.34:1.2": "“Dasahi kho, upāli, dhammehi samannāgatena bhikkhunā upasampādetabbaṃ. ",
  "an10.34:1.3": "Katamehi dasahi? ",
  "an10.34:1.4": "Idhupāli, bhikkhu sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; ",
  "an10.34:1.5": "bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā; ",
  "an10.34:1.6": "pātimokkhaṃ kho panassa vitthārena svāgataṃ hoti suvibhattaṃ suppavattaṃ suvinicchitaṃ suttaso anubyañjanaso; ",
  "an10.34:1.7": "paṭibalo hoti gilānaṃ upaṭṭhātuṃ vā upaṭṭhāpetuṃ vā; ",
  "an10.34:1.8": "paṭibalo hoti anabhiratiṃ vūpakāsetuṃ vā vūpakāsāpetuṃ vā; ",
  "an10.34:1.9": "paṭibalo hoti uppannaṃ kukkuccaṃ dhammato vinodetuṃ; ",
  "an10.34:1.10": "paṭibalo hoti uppannaṃ diṭṭhigataṃ dhammato vivecetuṃ; ",
  "an10.34:1.11": "paṭibalo hoti adhisīle samādapetuṃ; ",
  "an10.34:1.12": "paṭibalo hoti adhicitte samādapetuṃ; ",
  "an10.34:1.13": "paṭibalo hoti adhipaññāya samādapetuṃ. ",
  "an10.34:1.14": "Imehi kho, upāli, dasahi dhammehi samannāgatena bhikkhunā upasampādetabban”ti. ",
  "an10.34:1.15": "Catutthaṃ. "
}