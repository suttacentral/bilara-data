{
  "an10.95:0.1": "Aṅguttara Nikāya 10 ",
  "an10.95:0.2": "10. Upālivagga ",
  "an10.95:0.3": "95. Uttiyasutta ",
  "an10.95:1.1": "Atha kho uttiyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "an10.95:1.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho uttiyo paribbājako bhagavantaṃ etadavoca: ",
  "an10.95:1.3": "“kiṃ nu kho, bho gotama, sassato loko, idameva saccaṃ moghamaññan”ti? ",
  "an10.95:1.4": "“Abyākataṃ kho etaṃ, uttiya, mayā: ",
  "an10.95:1.5": "‘sassato loko, idameva saccaṃ moghamaññan’”ti. ",
  "an10.95:2.1": "“Kiṃ pana, bho gotama, asassato loko, idameva saccaṃ moghamaññan”ti? ",
  "an10.95:2.2": "“Etampi kho, uttiya, abyākataṃ mayā: ",
  "an10.95:2.3": "‘asassato loko, idameva saccaṃ moghamaññan’”ti. ",
  "an10.95:3.1": "“Kiṃ nu kho, bho gotama, antavā loko …pe… ",
  "an10.95:3.2": "anantavā loko … ",
  "an10.95:3.3": "taṃ jīvaṃ taṃ sarīraṃ … ",
  "an10.95:3.4": "aññaṃ jīvaṃ aññaṃ sarīraṃ … ",
  "an10.95:3.5": "hoti tathāgato paraṃ maraṇā … ",
  "an10.95:3.6": "na hoti tathāgato paraṃ maraṇā … ",
  "an10.95:3.7": "hoti ca na ca hoti tathāgato paraṃ maraṇā … ",
  "an10.95:3.8": "neva hoti na na hoti tathāgato paraṃ maraṇā, idameva saccaṃ moghamaññan”ti? ",
  "an10.95:3.9": "“Etampi kho, uttiya, abyākataṃ mayā: ",
  "an10.95:3.10": "‘neva hoti na na hoti tathāgato paraṃ maraṇā, idameva saccaṃ moghamaññan’”ti. ",
  "an10.95:4.1": "“‘Kiṃ nu kho, bho gotama, sassato loko, idameva saccaṃ moghamaññan’ti, iti puṭṭho samāno ‘abyākataṃ kho etaṃ, uttiya, mayā—",
  "an10.95:4.2": "sassato loko, idameva saccaṃ moghamaññan’ti vadesi. ",
  "an10.95:5.1": "‘Kiṃ pana, bho gotama, asassato loko, idameva saccaṃ moghamaññan’ti, iti puṭṭho samāno: ",
  "an10.95:5.2": "‘etampi kho, uttiya, abyākataṃ mayā asassato loko, idameva saccaṃ moghamaññan’ti vadesi. ",
  "an10.95:6.1": "‘Kiṃ nu kho, bho gotama, antavā loko …pe… ",
  "an10.95:6.2": "anantavā loko … ",
  "an10.95:6.3": "taṃ jīvaṃ taṃ sarīraṃ … ",
  "an10.95:6.4": "aññaṃ jīvaṃ aññaṃ sarīraṃ … ",
  "an10.95:6.5": "hoti tathāgato paraṃ maraṇā … ",
  "an10.95:6.6": "na hoti tathāgato paraṃ maraṇā … ",
  "an10.95:6.7": "hoti ca na ca hoti tathāgato paraṃ maraṇā … ",
  "an10.95:6.8": "neva hoti na na hoti tathāgato paraṃ maraṇā, idameva saccaṃ moghamaññan’ti, iti puṭṭho samāno: ",
  "an10.95:6.9": "‘etampi kho, uttiya, abyākataṃ mayā—",
  "an10.95:6.10": "neva hoti na na hoti tathāgato paraṃ maraṇā, idameva saccaṃ moghamaññan’ti vadesi. ",
  "an10.95:6.11": "Atha kiñcarahi bhotā gotamena byākatan”ti? ",
  "an10.95:7.1": "“Abhiññāya kho ahaṃ, uttiya, sāvakānaṃ dhammaṃ desemi sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāyā”ti. ",
  "an10.95:8.1": "“Yaṃ panetaṃ bhavaṃ gotamo abhiññāya sāvakānaṃ dhammaṃ desesi sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, sabbo vā tena loko nīyati upaḍḍho vā tibhāgo vā”ti? ",
  "an10.95:8.2": "Evaṃ vutte, bhagavā tuṇhī ahosi. ",
  "an10.95:9.1": "Atha kho āyasmato ānandassa etadahosi: ",
  "an10.95:9.2": "“mā hevaṃ kho uttiyo paribbājako pāpakaṃ diṭṭhigataṃ paṭilabhi: ",
  "an10.95:9.3": "‘sabbasāmukkaṃsikaṃ vata me samaṇo gotamo pañhaṃ puṭṭho saṃsādeti, no vissajjeti, na nūna visahatī’ti. ",
  "an10.95:9.4": "Tadassa uttiyassa paribbājakassa dīgharattaṃ ahitāya dukkhāyā”ti. ",
  "an10.95:10.1": "Atha kho āyasmā ānando uttiyaṃ paribbājakaṃ etadavoca: ",
  "an10.95:10.2": "“tenahāvuso uttiya, upamaṃ te karissāmi. ",
  "an10.95:10.3": "Upamāya m’idhekacce viññū purisā bhāsitassa atthaṃ ājānanti. ",
  "an10.95:10.4": "Seyyathāpi, āvuso uttiya, rañño paccantimaṃ nagaraṃ daḷhuddhāpaṃ daḷhapākāratoraṇaṃ ekadvāraṃ. ",
  "an10.95:10.5": "Tatrassa dovāriko paṇḍito byatto medhāvī aññātānaṃ nivāretā ñātānaṃ pavesetā. ",
  "an10.95:10.6": "So tassa nagarassa samantā anupariyāyapathaṃ anukkamati. Anupariyāyapathaṃ anukkamamāno na passeyya pākārasandhiṃ vā pākāravivaraṃ vā, antamaso biḷāranikkhamanamattampi. ",
  "an10.95:10.7": "No ca khvassa evaṃ ñāṇaṃ hoti: ‘ettakā pāṇā imaṃ nagaraṃ pavisanti vā nikkhamanti vā’ti. ",
  "an10.95:10.8": "Atha khvassa evamettha hoti: ‘ye kho keci oḷārikā pāṇā imaṃ nagaraṃ pavisanti vā nikkhamanti vā, sabbe te iminā dvārena pavisanti vā nikkhamanti vā’ti. ",
  "an10.95:11.1": "Evamevaṃ kho, āvuso uttiya, na tathāgatassa evaṃ ussukkaṃ hoti: ‘sabbo vā tena loko nīyati, upaḍḍho vā, tibhāgo vā’ti. ",
  "an10.95:11.2": "Atha kho evamettha tathāgatassa hoti: ‘ye kho keci lokamhā nīyiṃsu vā nīyanti vā nīyissanti vā, sabbe te pañca nīvaraṇe pahāya cetaso upakkilese paññāya dubbalīkaraṇe, catūsu satipaṭṭhānesu suppatiṭṭhitacittā, satta bojjhaṅge yathābhūtaṃ bhāvetvā. ",
  "an10.95:11.3": "Evamete lokamhā nīyiṃsu vā nīyanti vā nīyissanti vā’ti. ",
  "an10.95:11.4": "Yadeva kho tvaṃ, āvuso uttiya, bhagavantaṃ pañhaṃ apucchi tadevetaṃ pañhaṃ bhagavantaṃ aññena pariyāyena apucchi. ",
  "an10.95:11.5": "Tasmā te taṃ bhagavā na byākāsī”ti. ",
  "an10.95:11.6": "Pañcamaṃ. "
}