{
  "an10.63:0.1": "Aṅguttara Nikāya 10 ",
  "an10.63:0.2": "7. Yamakavagga ",
  "an10.63:0.3": "63. Niṭṭhaṅgatasutta ",
  "an10.63:1.1": "“Ye keci, bhikkhave, mayi niṭṭhaṃ gatā sabbe te diṭṭhisampannā. ",
  "an10.63:1.2": "Tesaṃ diṭṭhisampannānaṃ pañcannaṃ idha niṭṭhā, pañcannaṃ idha vihāya niṭṭhā. ",
  "an10.63:1.3": "Katamesaṃ pañcannaṃ idha niṭṭhā? ",
  "an10.63:1.4": "Sattakkhattuparamassa, kolaṅkolassa, ekabījissa, sakadāgāmissa, yo ca diṭṭheva dhamme arahā—",
  "an10.63:1.5": "imesaṃ pañcannaṃ idha niṭṭhā. ",
  "an10.63:1.6": "Katamesaṃ pañcannaṃ idha vihāya niṭṭhā? ",
  "an10.63:1.7": "Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṃsotassa akaniṭṭhagāmino—",
  "an10.63:1.8": "imesaṃ pañcannaṃ idha vihāya niṭṭhā. ",
  "an10.63:1.9": "Ye keci, bhikkhave, mayi niṭṭhaṃ gatā, sabbe te diṭṭhisampannā. ",
  "an10.63:1.10": "Tesaṃ diṭṭhisampannānaṃ imesaṃ pañcannaṃ idha niṭṭhā, imesaṃ pañcannaṃ idha vihāya niṭṭhā”ti. ",
  "an10.63:1.11": "Tatiyaṃ. "
}