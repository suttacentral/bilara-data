{
  "an10.26:0.1": "Aṅguttara Nikāya 10 ",
  "an10.26:0.2": "3. Mahāvagga ",
  "an10.26:0.3": "26. Kāḷīsutta ",
  "an10.26:1.1": "Ekaṃ samayaṃ āyasmā mahākaccāno avantīsu viharati kuraraghare pavatte pabbate. ",
  "an10.26:1.2": "Atha kho kāḷī upāsikā kuraragharikā yenāyasmā mahākaccāno tenupasaṅkami; upasaṅkamitvā āyasmantaṃ mahākaccānaṃ abhivādetvā ekamantaṃ nisīdi. Ekamantaṃ nisinnā kho kāḷī upāsikā kuraragharikā āyasmantaṃ mahākaccānaṃ etadavoca: ",
  "an10.26:1.3": "“vuttamidaṃ, bhante, bhagavatā kumāripañhesu: ",
  "an10.26:2.1": "‘Atthassa pattiṃ hadayassa santiṃ, ",
  "an10.26:2.2": "Jetvāna senaṃ piyasātarūpaṃ; ",
  "an10.26:2.3": "Ekohaṃ jhāyaṃ sukhamanubodhiṃ, ",
  "an10.26:2.4": "Tasmā janena na karomi sakkhiṃ; ",
  "an10.26:2.5": "Sakkhī na sampajjati kenaci me’ti. ",
  "an10.26:3.1": "Imassa kho, bhante, bhagavatā saṅkhittena bhāsitassa kathaṃ vitthārena attho daṭṭhabbo”ti? ",
  "an10.26:4.1": "“Pathavīkasiṇasamāpattiparamā kho, bhagini, eke samaṇabrāhmaṇā ‘attho’ti abhinibbattesuṃ. ",
  "an10.26:4.2": "Yāvatā kho, bhagini, pathavīkasiṇasamāpattiparamatā, tadabhiññāsi bhagavā. ",
  "an10.26:4.3": "Tadabhiññāya bhagavā assādamaddasa ādīnavamaddasa nissaraṇamaddasa maggāmaggañāṇadassanamaddasa. ",
  "an10.26:4.4": "Tassa assādadassanahetu ādīnavadassanahetu nissaraṇadassanahetu maggāmaggañāṇadassanahetu atthassa patti hadayassa santi viditā hoti. ",
  "an10.26:5.1": "Āpokasiṇasamāpattiparamā kho, bhagini …pe… ",
  "an10.26:5.2": "tejokasiṇasamāpattiparamā kho, bhagini … ",
  "an10.26:5.3": "vāyokasiṇasamāpattiparamā kho, bhagini … ",
  "an10.26:5.4": "nīlakasiṇasamāpattiparamā kho, bhagini … ",
  "an10.26:5.5": "pītakasiṇasamāpattiparamā kho, bhagini … ",
  "an10.26:5.6": "lohitakasiṇasamāpattiparamā kho, bhagini … ",
  "an10.26:5.7": "odātakasiṇasamāpattiparamā kho, bhagini … ",
  "an10.26:5.8": "ākāsakasiṇasamāpattiparamā kho, bhagini … ",
  "an10.26:5.9": "viññāṇakasiṇasamāpattiparamā kho, bhagini, eke samaṇabrāhmaṇā ‘attho’ti abhinibbattesuṃ. ",
  "an10.26:5.10": "Yāvatā kho, bhagini, viññāṇakasiṇasamāpattiparamatā, tadabhiññāsi bhagavā. ",
  "an10.26:5.11": "Tadabhiññāya bhagavā assādamaddasa … ādīnavamaddasa … nissaraṇamaddasa … maggāmaggañāṇadassanamaddasa … ",
  "an10.26:5.12": "tassa assādadassanahetu ādīnavadassanahetu nissaraṇadassanahetu maggāmaggañāṇadassanahetu atthassa patti hadayassa santi viditā hoti. ",
  "an10.26:5.13": "Iti kho, bhagini, yaṃ taṃ vuttaṃ bhagavatā kumāripañhesu: ",
  "an10.26:6.1": "‘Atthassa pattiṃ hadayassa santiṃ, ",
  "an10.26:6.2": "Jetvāna senaṃ piyasātarūpaṃ; ",
  "an10.26:6.3": "Ekohaṃ jhāyaṃ sukhamanubodhiṃ, ",
  "an10.26:6.4": "Tasmā janena na karomi sakkhiṃ; ",
  "an10.26:6.5": "Sakkhī na sampajjati kenaci me’ti. ",
  "an10.26:7.1": "Imassa kho, bhagini, bhagavatā saṅkhittena bhāsitassa evaṃ vitthārena attho daṭṭhabbo”ti. ",
  "an10.26:7.2": "Chaṭṭhaṃ. "
}