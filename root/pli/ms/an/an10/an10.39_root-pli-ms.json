{
  "an10.39:0.1": "Aṅguttara Nikāya 10 ",
  "an10.39:0.2": "4. Upālivagga ",
  "an10.39:0.3": "39. Paṭhamaānandasutta ",
  "an10.39:1.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an10.39:1.2": "“‘saṅghabhedo saṅghabhedo’ti, bhante, vuccati. ",
  "an10.39:1.3": "Kittāvatā nu kho, bhante, saṅgho bhinno hotī”ti? ",
  "an10.39:1.4": "“Idhānanda, bhikkhū adhammaṃ dhammoti dīpenti, dhammaṃ adhammoti dīpenti, avinayaṃ vinayoti dīpenti …pe… ",
  "an10.39:1.5": "paññattaṃ tathāgatena apaññattaṃ tathāgatenāti dīpenti. ",
  "an10.39:1.6": "Te imehi dasahi vatthūhi avakassanti apakassanti āveni kammāni karonti āveni pātimokkhaṃ uddisanti. ",
  "an10.39:1.7": "Ettāvatā kho, ānanda, saṅgho bhinno hotī”ti. ",
  "an10.39:2.1": "“Samaggaṃ pana, bhante, saṅghaṃ bhinditvā kiṃ so pasavatī”ti? ",
  "an10.39:2.2": "“Kappaṭṭhikaṃ, ānanda, kibbisaṃ pasavatī”ti. ",
  "an10.39:2.3": "“Kiṃ pana, bhante, kappaṭṭhikaṃ kibbisan”ti? ",
  "an10.39:2.4": "“Kappaṃ, ānanda, nirayamhi paccatīti—",
  "an10.39:3.1": "Āpāyiko nerayiko, ",
  "an10.39:3.2": "Kappaṭṭho saṃghabhedako; ",
  "an10.39:3.3": "Vaggarato adhammaṭṭho, ",
  "an10.39:3.4": "Yogakkhemā padhaṃsati; ",
  "an10.39:3.5": "Saṃghaṃ samaggaṃ bhinditvā, ",
  "an10.39:3.6": "Kappaṃ nirayamhi paccatī”ti. ",
  "an10.39:3.7": "Navamaṃ. "
}