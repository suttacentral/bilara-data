{
  "an10.96:0.1": "Aṅguttara Nikāya 10 ",
  "an10.96:0.2": "10. Upālivagga ",
  "an10.96:0.3": "96. Kokanudasutta ",
  "an10.96:1.1": "Ekaṃ samayaṃ āyasmā ānando rājagahe viharati tapodārāme. ",
  "an10.96:1.2": "Atha kho āyasmā ānando rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. ",
  "an10.96:1.3": "Tapodāya gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "an10.96:1.4": "Kokanudopi kho paribbājako rattiyā paccūsasamayaṃ paccuṭṭhāya yena tapodā tenupasaṅkami gattāni parisiñcituṃ. ",
  "an10.96:2.1": "Addasā kho kokanudo paribbājako āyasmantaṃ ānandaṃ dūratova āgacchantaṃ. ",
  "an10.96:2.2": "Disvāna āyasmantaṃ ānandaṃ etadavoca: ",
  "an10.96:2.3": "“kvettha, āvuso”ti? ",
  "an10.96:2.4": "“Ahamāvuso, bhikkhū”ti. ",
  "an10.96:3.1": "“Katamesaṃ, āvuso, bhikkhūnan”ti? ",
  "an10.96:3.2": "“Samaṇānaṃ, āvuso, sakyaputtiyānan”ti. ",
  "an10.96:4.1": "“Puccheyyāma mayaṃ āyasmantaṃ kiñcideva desaṃ, sace āyasmā okāsaṃ karoti pañhassa veyyākaraṇāyā”ti. ",
  "an10.96:4.2": "“Pucchāvuso, sutvā vedissāmā”ti. ",
  "an10.96:5.1": "“Kiṃ nu kho, bho, ‘sassato loko, idameva saccaṃ moghamaññan’ti—evaṃdiṭṭhi bhavan”ti? ",
  "an10.96:5.2": "“Na kho ahaṃ, āvuso, evaṃdiṭṭhi: ",
  "an10.96:5.3": "‘sassato loko, idameva saccaṃ moghamaññan’”ti. ",
  "an10.96:6.1": "“Kiṃ pana, bho, ‘asassato loko, idameva saccaṃ moghamaññan’ti—evaṃdiṭṭhi bhavan”ti? ",
  "an10.96:6.2": "“Na kho ahaṃ, āvuso, evaṃdiṭṭhi: ",
  "an10.96:6.3": "‘asassato loko, idameva saccaṃ moghamaññan’”ti. ",
  "an10.96:7.1": "“Kiṃ nu kho, bho, antavā loko …pe… ",
  "an10.96:7.2": "anantavā loko … ",
  "an10.96:7.3": "taṃ jīvaṃ taṃ sarīraṃ … ",
  "an10.96:7.4": "aññaṃ jīvaṃ aññaṃ sarīraṃ … ",
  "an10.96:7.5": "hoti tathāgato paraṃ maraṇā … ",
  "an10.96:7.6": "na hoti tathāgato paraṃ maraṇā … ",
  "an10.96:7.7": "hoti ca na ca hoti tathāgato paraṃ maraṇā … ",
  "an10.96:7.8": "neva hoti na na hoti tathāgato paraṃ maraṇā, idameva saccaṃ moghamaññanti—evaṃdiṭṭhi bhavan”ti? ",
  "an10.96:7.9": "“Na kho ahaṃ, āvuso, evaṃdiṭṭhi: ",
  "an10.96:7.10": "‘neva hoti na na hoti tathāgato paraṃ maraṇā, idameva saccaṃ moghamaññan’”ti. ",
  "an10.96:8.1": "“Tena hi bhavaṃ na jānāti, na passatī”ti? ",
  "an10.96:8.2": "“Na kho ahaṃ, āvuso, na jānāmi na passāmi. ",
  "an10.96:8.3": "Jānāmahaṃ, āvuso, passāmī”ti. ",
  "an10.96:9.1": "“‘Kiṃ nu kho, bho, sassato loko, idameva saccaṃ moghamaññanti—",
  "an10.96:9.2": "evaṃdiṭṭhi bhavan’ti, iti puṭṭho samāno: ",
  "an10.96:9.3": "‘na kho ahaṃ, āvuso, evaṃdiṭṭhi—",
  "an10.96:9.4": "sassato loko, idameva saccaṃ moghamaññan’ti vadesi. ",
  "an10.96:10.1": "‘Kiṃ pana, bho, asassato loko, idameva saccaṃ moghamaññanti—",
  "an10.96:10.2": "evaṃdiṭṭhi bhavan’ti, iti puṭṭho samāno: ",
  "an10.96:10.3": "‘na kho ahaṃ, āvuso, evaṃdiṭṭhi—",
  "an10.96:10.4": "asassato loko, idameva saccaṃ moghamaññan’ti vadesi. ",
  "an10.96:11.1": "Kiṃ nu kho, bho, antavā loko …pe… ",
  "an10.96:11.2": "anantavā loko … ",
  "an10.96:11.3": "taṃ jīvaṃ taṃ sarīraṃ … ",
  "an10.96:11.4": "aññaṃ jīvaṃ aññaṃ sarīraṃ … ",
  "an10.96:11.5": "hoti tathāgato paraṃ maraṇā … ",
  "an10.96:11.6": "na hoti tathāgato paraṃ maraṇā … ",
  "an10.96:11.7": "hoti ca na ca hoti tathāgato paraṃ maraṇā … ",
  "an10.96:11.8": "neva hoti na na hoti tathāgato paraṃ maraṇā, idameva saccaṃ moghamaññanti—",
  "an10.96:11.9": "evaṃdiṭṭhi bhavanti, iti puṭṭho samāno: ",
  "an10.96:11.10": "‘na kho ahaṃ, āvuso, evaṃdiṭṭhi—",
  "an10.96:11.11": "neva hoti na na hoti tathāgato paraṃ maraṇā, idameva saccaṃ moghamaññan’ti vadesi. ",
  "an10.96:12.1": "‘Tena hi bhavaṃ na jānāti na passatī’ti, iti puṭṭho samāno: ",
  "an10.96:12.2": "‘na kho ahaṃ, āvuso, na jānāmi na passāmi. ",
  "an10.96:12.3": "Jānāmahaṃ, āvuso, passāmī’ti vadesi. ",
  "an10.96:12.4": "Yathā kathaṃ panāvuso, imassa bhāsitassa attho daṭṭhabbo”ti? ",
  "an10.96:13.1": "“‘Sassato loko, idameva saccaṃ moghamaññan’ti kho, āvuso, diṭṭhigatametaṃ. ",
  "an10.96:13.2": "‘Asassato loko, idameva saccaṃ moghamaññan’ti kho, āvuso, diṭṭhigatametaṃ. ",
  "an10.96:13.3": "Antavā loko …pe… ",
  "an10.96:13.4": "anantavā loko … ",
  "an10.96:13.5": "taṃ jīvaṃ taṃ sarīraṃ … ",
  "an10.96:13.6": "aññaṃ jīvaṃ aññaṃ sarīraṃ … ",
  "an10.96:13.7": "hoti tathāgato paraṃ maraṇā … ",
  "an10.96:13.8": "na hoti tathāgato paraṃ maraṇā … ",
  "an10.96:13.9": "hoti ca na ca hoti tathāgato paraṃ maraṇā … ",
  "an10.96:13.10": "‘neva hoti na na hoti tathāgato paraṃ maraṇā, idameva saccaṃ moghamaññan’ti kho, āvuso, diṭṭhigatametaṃ. ",
  "an10.96:14.1": "Yāvatā, āvuso, diṭṭhi yāvatā diṭṭhiṭṭhānaṃ diṭṭhiadhiṭṭhānaṃ diṭṭhipariyuṭṭhānaṃ diṭṭhisamuṭṭhānaṃ diṭṭhisamugghāto, tamahaṃ jānāmi tamahaṃ passāmi. ",
  "an10.96:14.2": "Tamahaṃ jānanto tamahaṃ passanto kyāhaṃ vakkhāmi: ",
  "an10.96:14.3": "‘na jānāmi na passāmī’ti? ",
  "an10.96:14.4": "Jānāmahaṃ, āvuso, passāmī”ti. ",
  "an10.96:15.1": "“Ko nāmo āyasmā, kathañca panāyasmantaṃ sabrahmacārī jānantī”ti? ",
  "an10.96:15.2": "“‘Ānando’ti kho me, āvuso, nāmaṃ. ",
  "an10.96:15.3": "‘Ānando’ti ca pana maṃ sabrahmacārī jānantī”ti. ",
  "an10.96:15.4": "“Mahācariyena vata kira, bho, saddhiṃ mantayamānā na jānimha: ",
  "an10.96:15.5": "‘āyasmā ānando’ti. ",
  "an10.96:15.6": "Sace hi mayaṃ jāneyyāma: ",
  "an10.96:15.7": "‘ayaṃ āyasmā ānando’ti, ettakampi no nappaṭibhāyeyya. ",
  "an10.96:15.8": "Khamatu ca me āyasmā ānando”ti. ",
  "an10.96:15.9": "Chaṭṭhaṃ. "
}