{
  "an10.70:0.1": "Aṅguttara Nikāya 10 ",
  "an10.70:0.2": "7. Yamakavagga ",
  "an10.70:0.3": "70. Dutiyakathāvatthusutta ",
  "an10.70:1.1": "Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an10.70:1.2": "Tena kho pana samayena sambahulā bhikkhū pacchābhattaṃ piṇḍapātapaṭikkantā upaṭṭhānasālāyaṃ sannisinnā sannipatitā anekavihitaṃ tiracchānakathaṃ anuyuttā viharanti, seyyathidaṃ—",
  "an10.70:1.3": "rājakathaṃ corakathaṃ mahāmattakathaṃ …pe… itibhavābhavakathaṃ iti vāti. ",
  "an10.70:2.1": "“Dasayimāni, bhikkhave, pāsaṃsāni ṭhānāni. ",
  "an10.70:2.2": "Katamāni dasa? ",
  "an10.70:2.3": "Idha, bhikkhave, bhikkhu attanā ca appiccho hoti, appicchakathañca bhikkhūnaṃ kattā hoti. ",
  "an10.70:2.4": "‘Appiccho bhikkhu appicchakathañca bhikkhūnaṃ kattā’ti pāsaṃsametaṃ ṭhānaṃ. (1) ",
  "an10.70:3.1": "Attanā ca santuṭṭho hoti, santuṭṭhikathañca bhikkhūnaṃ kattā hoti. ",
  "an10.70:3.2": "‘Santuṭṭho bhikkhu santuṭṭhikathañca bhikkhūnaṃ kattā’ti pāsaṃsametaṃ ṭhānaṃ. (2) ",
  "an10.70:4.1": "Attanā ca pavivitto hoti, pavivekakathañca bhikkhūnaṃ kattā hoti. ",
  "an10.70:4.2": "‘Pavivitto bhikkhu pavivekakathañca bhikkhūnaṃ kattā’ti pāsaṃsametaṃ ṭhānaṃ. (3) ",
  "an10.70:5.1": "Attanā ca asaṃsaṭṭho hoti, asaṃsaṭṭhakathañca bhikkhūnaṃ kattā hoti. ",
  "an10.70:5.2": "‘Asaṃsaṭṭho bhikkhu asaṃsaṭṭhakathañca bhikkhūnaṃ kattā’ti pāsaṃsametaṃ ṭhānaṃ. (4) ",
  "an10.70:6.1": "Attanā ca āraddhavīriyo hoti, vīriyārambhakathañca bhikkhūnaṃ kattā hoti. ",
  "an10.70:6.2": "‘Āraddhavīriyo bhikkhu vīriyārambhakathañca bhikkhūnaṃ kattā’ti pāsaṃsametaṃ ṭhānaṃ. (5) ",
  "an10.70:7.1": "Attanā ca sīlasampanno hoti, sīlasampadākathañca bhikkhūnaṃ kattā hoti. ",
  "an10.70:7.2": "‘Sīlasampanno bhikkhu sīlasampadākathañca bhikkhūnaṃ kattā’ti pāsaṃsametaṃ ṭhānaṃ. (6) ",
  "an10.70:8.1": "Attanā ca samādhisampanno hoti, samādhisampadākathañca bhikkhūnaṃ kattā hoti. ",
  "an10.70:8.2": "‘Samādhisampanno bhikkhu samādhisampadākathañca bhikkhūnaṃ kattā’ti pāsaṃsametaṃ ṭhānaṃ. (7) ",
  "an10.70:9.1": "Attanā ca paññāsampanno hoti, paññāsampadākathañca bhikkhūnaṃ kattā hoti. ",
  "an10.70:9.2": "‘Paññāsampanno bhikkhu paññāsampadākathañca bhikkhūnaṃ kattā’ti pāsaṃsametaṃ ṭhānaṃ. (8) ",
  "an10.70:10.1": "Attanā ca vimuttisampanno hoti, vimuttisampadākathañca bhikkhūnaṃ kattā hoti. ",
  "an10.70:10.2": "‘Vimuttisampanno bhikkhu vimuttisampadākathañca bhikkhūnaṃ kattā’ti pāsaṃsametaṃ ṭhānaṃ. (9) ",
  "an10.70:11.1": "Attanā ca vimuttiñāṇadassanasampanno hoti, vimuttiñāṇadassanasampadākathañca bhikkhūnaṃ kattā hoti. ",
  "an10.70:11.2": "‘Vimuttiñāṇadassanasampanno bhikkhu vimuttiñāṇadassanasampadākathañca bhikkhūnaṃ kattā’ti pāsaṃsametaṃ ṭhānaṃ. (10) ",
  "an10.70:12.1": "Imāni kho, bhikkhave, dasa pāsaṃsāni ṭhānānī”ti. ",
  "an10.70:12.2": "Dasamaṃ. ",
  "an10.70:12.3": "Yamakavaggo dutiyo. ",
  "an10.70:13.1": "Avijjā taṇhā niṭṭhā ca, ",
  "an10.70:13.2": "avecca dve sukhāni ca; ",
  "an10.70:13.3": "Naḷakapāne dve vuttā, ",
  "an10.70:13.4": "kathāvatthūpare duveti. "
}