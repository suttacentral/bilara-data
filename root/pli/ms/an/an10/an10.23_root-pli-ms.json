{
  "an10.23:0.1": "Aṅguttara Nikāya 10 ",
  "an10.23:0.2": "3. Mahāvagga ",
  "an10.23:0.3": "23. Kāyasutta ",
  "an10.23:1.1": "“Atthi, bhikkhave, dhammā kāyena pahātabbā, no vācāya. ",
  "an10.23:1.2": "Atthi, bhikkhave, dhammā vācāya pahātabbā, no kāyena. ",
  "an10.23:1.3": "Atthi, bhikkhave, dhammā neva kāyena pahātabbā no vācāya, paññāya disvā pahātabbā. ",
  "an10.23:2.1": "Katame ca, bhikkhave, dhammā kāyena pahātabbā, no vācāya? ",
  "an10.23:2.2": "Idha, bhikkhave, bhikkhu akusalaṃ āpanno hoti kiñci desaṃ kāyena. ",
  "an10.23:2.3": "Tamenaṃ anuvicca viññū sabrahmacārī evamāhaṃsu: ",
  "an10.23:2.4": "‘āyasmā kho akusalaṃ āpanno kiñci desaṃ kāyena. ",
  "an10.23:2.5": "Sādhu vatāyasmā kāyaduccaritaṃ pahāya kāyasucaritaṃ bhāvetū’ti. ",
  "an10.23:2.6": "So anuvicca viññūhi sabrahmacārīhi vuccamāno kāyaduccaritaṃ pahāya kāyasucaritaṃ bhāveti. ",
  "an10.23:2.7": "Ime vuccanti, bhikkhave, dhammā kāyena pahātabbā, no vācāya. ",
  "an10.23:3.1": "Katame ca, bhikkhave, dhammā vācāya pahātabbā, no kāyena? ",
  "an10.23:3.2": "Idha, bhikkhave, bhikkhu akusalaṃ āpanno hoti kiñci desaṃ vācāya. ",
  "an10.23:3.3": "Tamenaṃ anuvicca viññū sabrahmacārī evamāhaṃsu: ",
  "an10.23:3.4": "‘āyasmā kho akusalaṃ āpanno kiñci desaṃ vācāya. ",
  "an10.23:3.5": "Sādhu vatāyasmā vacīduccaritaṃ pahāya vacīsucaritaṃ bhāvetū’ti. ",
  "an10.23:3.6": "So anuvicca viññūhi sabrahmacārīhi vuccamāno vacīduccaritaṃ pahāya vacīsucaritaṃ bhāveti. ",
  "an10.23:3.7": "Ime vuccanti, bhikkhave, dhammā vācāya pahātabbā, no kāyena. ",
  "an10.23:4.1": "Katame ca, bhikkhave, dhammā neva kāyena pahātabbā no vācāya, paññāya disvā pahātabbā? ",
  "an10.23:4.2": "Lobho, bhikkhave, neva kāyena pahātabbo no vācāya, paññāya disvā pahātabbo. ",
  "an10.23:4.3": "Doso, bhikkhave …pe… ",
  "an10.23:4.4": "moho … ",
  "an10.23:4.5": "kodho … ",
  "an10.23:4.6": "upanāho … ",
  "an10.23:4.7": "makkho … ",
  "an10.23:4.8": "paḷāso … ",
  "an10.23:4.9": "macchariyaṃ, bhikkhave, neva kāyena pahātabbaṃ no vācāya, paññāya disvā pahātabbaṃ. ",
  "an10.23:5.1": "Pāpikā, bhikkhave, issā neva kāyena pahātabbā no vācāya, paññāya disvā pahātabbā. ",
  "an10.23:5.2": "Katamā ca, bhikkhave, pāpikā issā? ",
  "an10.23:5.3": "Idha, bhikkhave, ijjhati gahapatissa vā gahapatiputtassa vā dhanena vā dhaññena vā rajatena vā jātarūpena vā. ",
  "an10.23:5.4": "Tatrāññatarassa dāsassa vā upavāsassa vā evaṃ hoti: ",
  "an10.23:5.5": "‘aho vatimassa gahapatissa vā gahapatiputtassa vā na ijjheyya dhanena vā dhaññena vā rajatena vā jātarūpena vā’ti. ",
  "an10.23:5.6": "Samaṇo vā pana brāhmaṇo vā lābhī hoti cīvarapiṇḍapātasenāsanagilānapaccayabhesajjaparikkhārānaṃ. ",
  "an10.23:5.7": "Tatrāññatarassa samaṇassa vā brāhmaṇassa vā evaṃ hoti: ",
  "an10.23:5.8": "‘aho vata ayamāyasmā na lābhī assa cīvarapiṇḍapātasenāsanagilānapaccayabhesajjaparikkhārānan’ti. ",
  "an10.23:5.9": "Ayaṃ vuccati, bhikkhave, pāpikā issā. ",
  "an10.23:6.1": "Pāpikā, bhikkhave, icchā neva kāyena pahātabbā no vācāya, paññāya disvā pahātabbā. ",
  "an10.23:6.2": "Katamā ca, bhikkhave, pāpikā icchā? ",
  "an10.23:6.3": "Idha, bhikkhave, ekacco assaddho samāno ‘saddhoti maṃ jāneyyun’ti icchati; ",
  "an10.23:6.4": "dussīlo samāno ‘sīlavāti maṃ jāneyyun’ti icchati; ",
  "an10.23:6.5": "appassuto samāno ‘bahussutoti maṃ jāneyyun’ti icchati; ",
  "an10.23:6.6": "saṅgaṇikārāmo samāno ‘pavivittoti maṃ jāneyyun’ti icchati; ",
  "an10.23:6.7": "kusīto samāno ‘āraddhavīriyoti maṃ jāneyyun’ti icchati; ",
  "an10.23:6.8": "muṭṭhassati samāno ‘upaṭṭhitassatīti maṃ jāneyyun’ti icchati; ",
  "an10.23:6.9": "asamāhito samāno ‘samāhitoti maṃ jāneyyun’ti icchati; ",
  "an10.23:6.10": "duppañño samāno ‘paññavāti maṃ jāneyyun’ti icchati; ",
  "an10.23:6.11": "akhīṇāsavo samāno ‘khīṇāsavoti maṃ jāneyyun’ti icchati. ",
  "an10.23:6.12": "Ayaṃ vuccati, bhikkhave, pāpikā icchā. ",
  "an10.23:6.13": "Ime vuccanti, bhikkhave, dhammā neva kāyena pahātabbā no vācāya, paññāya disvā pahātabbā. ",
  "an10.23:7.1": "Tañce, bhikkhave, bhikkhuṃ lobho abhibhuyya iriyati, ",
  "an10.23:7.2": "doso … ",
  "an10.23:7.3": "moho … ",
  "an10.23:7.4": "kodho … ",
  "an10.23:7.5": "upanāho … ",
  "an10.23:7.6": "makkho … ",
  "an10.23:7.7": "paḷāso … ",
  "an10.23:7.8": "macchariyaṃ … ",
  "an10.23:7.9": "pāpikā issā … ",
  "an10.23:7.10": "pāpikā icchā abhibhuyya iriyati. ",
  "an10.23:7.11": "So evamassa veditabbo: ",
  "an10.23:7.12": "‘nāyamāyasmā tathā pajānāti yathā pajānato lobho na hoti, tathāhimaṃ āyasmantaṃ lobho abhibhuyya iriyati; ",
  "an10.23:7.13": "nāyamāyasmā tathā pajānāti yathā pajānato doso na hoti … ",
  "an10.23:7.14": "moho … ",
  "an10.23:7.15": "kodho … ",
  "an10.23:7.16": "upanāho … ",
  "an10.23:7.17": "makkho … ",
  "an10.23:7.18": "paḷāso … ",
  "an10.23:7.19": "macchariyaṃ … ",
  "an10.23:7.20": "pāpikā issā … ",
  "an10.23:7.21": "pāpikā icchā na hoti, tathāhimaṃ āyasmantaṃ pāpikā icchā abhibhuyya iriyatī’ti. ",
  "an10.23:8.1": "Tañce, bhikkhave, bhikkhuṃ lobho nābhibhuyya iriyati, ",
  "an10.23:8.2": "doso … ",
  "an10.23:8.3": "moho … ",
  "an10.23:8.4": "kodho … ",
  "an10.23:8.5": "upanāho … ",
  "an10.23:8.6": "makkho … ",
  "an10.23:8.7": "paḷāso … ",
  "an10.23:8.8": "macchariyaṃ … ",
  "an10.23:8.9": "pāpikā issā … ",
  "an10.23:8.10": "pāpikā icchā nābhibhuyya iriyati, ",
  "an10.23:8.11": "so evamassa veditabbo: ",
  "an10.23:8.12": "‘tathā ayamāyasmā pajānāti yathā pajānato lobho na hoti, tathāhimaṃ āyasmantaṃ lobho nābhibhuyya iriyati; ",
  "an10.23:8.13": "tathā ayamāyasmā pajānāti yathā pajānato doso na hoti … ",
  "an10.23:8.14": "moho … ",
  "an10.23:8.15": "kodho … ",
  "an10.23:8.16": "upanāho … ",
  "an10.23:8.17": "makkho … ",
  "an10.23:8.18": "paḷāso … ",
  "an10.23:8.19": "macchariyaṃ … ",
  "an10.23:8.20": "pāpikā issā … ",
  "an10.23:8.21": "pāpikā icchā na hoti, tathāhimaṃ āyasmantaṃ pāpikā icchā nābhibhuyya iriyatī’”ti. ",
  "an10.23:8.22": "Tatiyaṃ. "
}