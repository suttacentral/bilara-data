{
  "an10.48:0.1": "Aṅguttara Nikāya 10 ",
  "an10.48:0.2": "5. Akkosavagga ",
  "an10.48:0.3": "48. Pabbajitaabhiṇhasutta ",
  "an10.48:1.1": "“Dasayime, bhikkhave, dhammā pabbajitena abhiṇhaṃ paccavekkhitabbā. ",
  "an10.48:1.2": "Katame dasa? ",
  "an10.48:2.1": "‘Vevaṇṇiyamhi ajjhupagato’ti pabbajitena abhiṇhaṃ paccavekkhitabbaṃ. (1) ",
  "an10.48:3.1": "‘Parapaṭibaddhā me jīvikā’ti pabbajitena abhiṇhaṃ paccavekkhitabbaṃ. (2) ",
  "an10.48:4.1": "‘Añño me ākappo karaṇīyo’ti pabbajitena abhiṇhaṃ paccavekkhitabbaṃ. (3) ",
  "an10.48:5.1": "‘Kacci nu kho me attā sīlato na upavadatī’ti pabbajitena abhiṇhaṃ paccavekkhitabbaṃ. (4) ",
  "an10.48:6.1": "‘Kacci nu kho maṃ anuvicca viññū sabrahmacārī sīlato na upavadantī’ti pabbajitena abhiṇhaṃ paccavekkhitabbaṃ. (5) ",
  "an10.48:7.1": "‘Sabbehi me piyehi manāpehi nānābhāvo vinābhāvo’ti pabbajitena abhiṇhaṃ paccavekkhitabbaṃ. (6) ",
  "an10.48:8.1": "‘Kammassakomhi kammadāyādo kammayoni kammabandhu kammapaṭisaraṇo, ",
  "an10.48:9.1": "yaṃ kammaṃ karissāmi kalyāṇaṃ vā pāpakaṃ vā tassa dāyādo bhavissāmī’ti pabbajitena abhiṇhaṃ paccavekkhitabbaṃ. (7) ",
  "an10.48:10.1": "‘Kathaṃbhūtassa me rattindivā vītivattantī’ti pabbajitena abhiṇhaṃ paccavekkhitabbaṃ. (8) ",
  "an10.48:11.1": "‘Kacci nu kho ahaṃ suññāgāre abhiramāmī’ti pabbajitena abhiṇhaṃ paccavekkhitabbaṃ. (9) ",
  "an10.48:12.1": "‘Atthi nu kho me uttari manussadhammo alamariyañāṇadassanaviseso adhigato, yenāhaṃ pacchime kāle sabrahmacārīhi puṭṭho na maṅku bhavissāmī’ti pabbajitena abhiṇhaṃ paccavekkhitabbaṃ. (10) ",
  "an10.48:13.1": "Ime kho, bhikkhave, dasa dhammā pabbajitena abhiṇhaṃ paccavekkhitabbā”ti. ",
  "an10.48:13.2": "Aṭṭhamaṃ. "
}