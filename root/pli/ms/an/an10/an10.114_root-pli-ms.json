{
  "an10.114:0.1": "Aṅguttara Nikāya 10 ",
  "an10.114:0.2": "12. Paccorohaṇivagga ",
  "an10.114:0.3": "114. Dutiyaadhammasutta ",
  "an10.114:1.1": "“Adhammo ca, bhikkhave, veditabbo dhammo ca; ",
  "an10.114:1.2": "anattho ca veditabbo attho ca. ",
  "an10.114:1.3": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabbaṃ. ",
  "an10.114:2.1": "Katamo ca, bhikkhave, adhammo, katamo ca dhammo, katamo ca anattho, katamo ca attho? ",
  "an10.114:3.1": "Micchādiṭṭhi, bhikkhave, adhammo; ",
  "an10.114:3.2": "sammādiṭṭhi dhammo; ",
  "an10.114:3.3": "ye ca micchādiṭṭhipaccayā aneke pāpakā akusalā dhammā sambhavanti, ayaṃ anattho; ",
  "an10.114:3.4": "sammādiṭṭhipaccayā ca aneke kusalā dhammā bhāvanāpāripūriṃ gacchanti, ayaṃ attho. (1) ",
  "an10.114:4.1": "Micchāsaṅkappo, bhikkhave, adhammo; ",
  "an10.114:4.2": "sammāsaṅkappo dhammo; ",
  "an10.114:4.3": "ye ca micchāsaṅkappapaccayā aneke pāpakā akusalā dhammā sambhavanti, ayaṃ anattho; ",
  "an10.114:4.4": "sammāsaṅkappapaccayā ca aneke kusalā dhammā bhāvanāpāripūriṃ gacchanti, ayaṃ attho. (2) ",
  "an10.114:5.1": "Micchāvācā, bhikkhave, adhammo; ",
  "an10.114:5.2": "sammāvācā dhammo; ",
  "an10.114:5.3": "ye ca micchāvācāpaccayā aneke pāpakā akusalā dhammā sambhavanti, ayaṃ anattho; ",
  "an10.114:5.4": "sammāvācāpaccayā ca aneke kusalā dhammā bhāvanāpāripūriṃ gacchanti, ayaṃ attho. (3) ",
  "an10.114:6.1": "Micchākammanto, bhikkhave, adhammo; ",
  "an10.114:6.2": "sammākammanto dhammo; ",
  "an10.114:6.3": "ye ca micchākammantapaccayā aneke pāpakā akusalā dhammā sambhavanti, ayaṃ anattho; ",
  "an10.114:6.4": "sammākammantapaccayā ca aneke kusalā dhammā bhāvanāpāripūriṃ gacchanti, ayaṃ attho. (4) ",
  "an10.114:7.1": "Micchāājīvo, bhikkhave, adhammo; ",
  "an10.114:7.2": "sammāājīvo dhammo; ",
  "an10.114:7.3": "ye ca micchāājīvapaccayā aneke pāpakā akusalā dhammā sambhavanti, ayaṃ anattho; ",
  "an10.114:7.4": "sammāājīvapaccayā ca aneke kusalā dhammā bhāvanāpāripūriṃ gacchanti, ayaṃ attho. (5) ",
  "an10.114:8.1": "Micchāvāyāmo, bhikkhave, adhammo; ",
  "an10.114:8.2": "sammāvāyāmo dhammo; ",
  "an10.114:8.3": "ye ca micchāvāyāmapaccayā aneke pāpakā akusalā dhammā sambhavanti, ayaṃ anattho; ",
  "an10.114:8.4": "sammāvāyāmapaccayā ca aneke kusalā dhammā bhāvanāpāripūriṃ gacchanti, ayaṃ attho. (6) ",
  "an10.114:9.1": "Micchāsati, bhikkhave, adhammo; ",
  "an10.114:9.2": "sammāsati dhammo; ",
  "an10.114:9.3": "ye ca micchāsatipaccayā aneke pāpakā akusalā dhammā sambhavanti, ayaṃ anattho; ",
  "an10.114:9.4": "sammāsatipaccayā ca aneke kusalā dhammā bhāvanāpāripūriṃ gacchanti, ayaṃ attho. (7) ",
  "an10.114:10.1": "Micchāsamādhi, bhikkhave, adhammo; ",
  "an10.114:10.2": "sammāsamādhi dhammo; ",
  "an10.114:10.3": "ye ca micchāsamādhipaccayā aneke pāpakā akusalā dhammā sambhavanti, ayaṃ anattho; ",
  "an10.114:10.4": "sammāsamādhipaccayā ca aneke kusalā dhammā bhāvanāpāripūriṃ gacchanti, ayaṃ attho. (8) ",
  "an10.114:11.1": "Micchāñāṇaṃ, bhikkhave, adhammo; ",
  "an10.114:11.2": "sammāñāṇaṃ dhammo; ",
  "an10.114:11.3": "ye ca micchāñāṇapaccayā aneke pāpakā akusalā dhammā sambhavanti, ayaṃ anattho; ",
  "an10.114:11.4": "sammāñāṇapaccayā ca aneke kusalā dhammā bhāvanāpāripūriṃ gacchanti, ayaṃ attho. (9) ",
  "an10.114:12.1": "Micchāvimutti, bhikkhave, adhammo; ",
  "an10.114:12.2": "sammāvimutti dhammo; ",
  "an10.114:12.3": "ye ca micchāvimuttipaccayā aneke pāpakā akusalā dhammā sambhavanti, ayaṃ anattho; ",
  "an10.114:12.4": "sammāvimuttipaccayā ca aneke kusalā dhammā bhāvanāpāripūriṃ gacchanti, ayaṃ attho. (10) ",
  "an10.114:13.1": "‘Adhammo ca, bhikkhave, veditabbo dhammo ca; ",
  "an10.114:13.2": "anattho ca veditabbo attho ca. ",
  "an10.114:13.3": "Adhammañca viditvā dhammañca, anatthañca viditvā atthañca yathā dhammo yathā attho tathā paṭipajjitabban’ti, ",
  "an10.114:13.4": "iti yaṃ taṃ vuttaṃ, idametaṃ paṭicca vuttan”ti. ",
  "an10.114:13.5": "Dutiyaṃ. "
}