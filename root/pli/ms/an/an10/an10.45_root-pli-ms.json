{
  "an10.45:0.1": "Aṅguttara Nikāya 10 ",
  "an10.45:0.2": "5. Akkosavagga ",
  "an10.45:0.3": "45. Rājantepurappavesanasutta ",
  "an10.45:0.4": "“Dasayime, bhikkhave, ādīnavā rājantepurappavesane. ",
  "an10.45:0.5": "Katame dasa? ",
  "an10.45:0.6": "Idha, bhikkhave, rājā mahesiyā saddhiṃ nisinno hoti. ",
  "an10.45:0.7": "Tatra bhikkhu pavisati. ",
  "an10.45:0.8": "Mahesī vā bhikkhuṃ disvā sitaṃ pātukaroti, bhikkhu vā mahesiṃ disvā sitaṃ pātukaroti. ",
  "an10.45:0.9": "Tattha rañño evaṃ hoti: ",
  "an10.45:0.10": "‘addhā imesaṃ kataṃ vā karissanti vā’ti. ",
  "an10.45:0.11": "Ayaṃ, bhikkhave, paṭhamo ādīnavo rājantepurappavesane. (1) ",
  "an10.45:2.1": "Puna caparaṃ, bhikkhave, rājā bahukicco bahukaraṇīyo aññataraṃ itthiṃ gantvā na sarati: ",
  "an10.45:2.2": "‘sā tena gabbhaṃ gaṇhāti’. ",
  "an10.45:2.3": "Tattha rañño evaṃ hoti: ",
  "an10.45:2.4": "‘na kho idha añño koci pavisati, aññatra pabbajitena. ",
  "an10.45:2.5": "Siyā nu kho pabbajitassa kamman’ti. ",
  "an10.45:2.6": "Ayaṃ, bhikkhave, dutiyo ādīnavo rājantepurappavesane. (2) ",
  "an10.45:3.1": "Puna caparaṃ, bhikkhave, rañño antepure aññataraṃ ratanaṃ nassati. ",
  "an10.45:3.2": "Tattha rañño evaṃ hoti: ",
  "an10.45:3.3": "‘na kho idha añño koci pavisati, aññatra pabbajitena. ",
  "an10.45:3.4": "Siyā nu kho pabbajitassa kamman’ti. ",
  "an10.45:3.5": "Ayaṃ, bhikkhave, tatiyo ādīnavo rājantepurappavesane. (3) ",
  "an10.45:4.1": "Puna caparaṃ, bhikkhave, rañño antepure abbhantarā guyhamantā bahiddhā sambhedaṃ gacchanti. ",
  "an10.45:4.2": "Tattha rañño evaṃ hoti: ",
  "an10.45:4.3": "‘na kho idha añño koci pavisati, aññatra pabbajitena. ",
  "an10.45:4.4": "Siyā nu kho pabbajitassa kamman’ti. ",
  "an10.45:4.5": "Ayaṃ, bhikkhave, catuttho ādīnavo rājantepurappavesane. (4) ",
  "an10.45:5.1": "Puna caparaṃ, bhikkhave, rañño antepure pitā vā puttaṃ pattheti putto vā pitaraṃ pattheti. ",
  "an10.45:5.2": "Tesaṃ evaṃ hoti: ",
  "an10.45:5.3": "‘na kho idha añño koci pavisati, aññatra pabbajitena. ",
  "an10.45:5.4": "Siyā nu kho pabbajitassa kamman’ti. ",
  "an10.45:5.5": "Ayaṃ, bhikkhave, pañcamo ādīnavo rājantepurappavesane. (5) ",
  "an10.45:6.1": "Puna caparaṃ, bhikkhave, rājā nīcaṭṭhāniyaṃ ucce ṭhāne ṭhapeti. ",
  "an10.45:6.2": "Yesaṃ taṃ amanāpaṃ tesaṃ evaṃ hoti: ",
  "an10.45:6.3": "‘rājā kho pabbajitena saṃsaṭṭho. ",
  "an10.45:6.4": "Siyā nu kho pabbajitassa kamman’ti. ",
  "an10.45:6.5": "Ayaṃ, bhikkhave, chaṭṭho ādīnavo rājantepurappavesane. (6) ",
  "an10.45:7.1": "Puna caparaṃ, bhikkhave, rājā uccaṭṭhāniyaṃ nīce ṭhāne ṭhapeti. ",
  "an10.45:7.2": "Yesaṃ taṃ amanāpaṃ tesaṃ evaṃ hoti: ",
  "an10.45:7.3": "‘rājā kho pabbajitena saṃsaṭṭho. ",
  "an10.45:7.4": "Siyā nu kho pabbajitassa kamman’ti. ",
  "an10.45:7.5": "Ayaṃ, bhikkhave, sattamo ādīnavo rājantepurappavesane. (7) ",
  "an10.45:8.1": "Puna caparaṃ, bhikkhave, rājā akāle senaṃ uyyojeti. ",
  "an10.45:8.2": "Yesaṃ taṃ amanāpaṃ tesaṃ evaṃ hoti: ",
  "an10.45:8.3": "‘rājā kho pabbajitena saṃsaṭṭho. ",
  "an10.45:8.4": "Siyā nu kho pabbajitassa kamman’ti. ",
  "an10.45:8.5": "Ayaṃ, bhikkhave, aṭṭhamo ādīnavo rājantepurappavesane. (8) ",
  "an10.45:9.1": "Puna caparaṃ, bhikkhave, rājā kāle senaṃ uyyojetvā antarāmaggato nivattāpeti. ",
  "an10.45:9.2": "Yesaṃ taṃ amanāpaṃ tesaṃ evaṃ hoti: ",
  "an10.45:9.3": "‘rājā kho pabbajitena saṃsaṭṭho. ",
  "an10.45:9.4": "Siyā nu kho pabbajitassa kamman’ti. ",
  "an10.45:9.5": "Ayaṃ, bhikkhave, navamo ādīnavo rājantepurappavesane. (9) ",
  "an10.45:10.1": "Puna caparaṃ, bhikkhave, rañño antepuraṃ hatthisammaddaṃ assasammaddaṃ rathasammaddaṃ rajanīyāni rūpasaddagandharasaphoṭṭhabbāni, yāni na pabbajitassa sāruppāni. ",
  "an10.45:10.2": "Ayaṃ, bhikkhave, dasamo ādīnavo rājantepurappavesane. ",
  "an10.45:10.3": "Ime kho, bhikkhave, dasa ādīnavā rājantepurappavesane”ti. (10) ",
  "an10.45:10.4": "Pañcamaṃ. "
}