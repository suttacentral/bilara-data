{
  "an10.1:0.1": "Aṅguttara Nikāya 10 ",
  "an10.1:0.2": "1. Ānisaṃsavagga ",
  "an10.1:0.3": "1. Kimatthiyasutta ",
  "an10.1:1.1": "Evaṃ me sutaṃ—",
  "an10.1:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "an10.1:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "an10.1:2.1": "“Kimatthiyāni, bhante, kusalāni sīlāni kimānisaṃsānī”ti? ",
  "an10.1:2.2": "“Avippaṭisāratthāni kho, ānanda, kusalāni sīlāni avippaṭisārānisaṃsānī”ti. ",
  "an10.1:3.1": "“Avippaṭisāro pana, bhante, kimatthiyo kimānisaṃso”ti? ",
  "an10.1:3.2": "“Avippaṭisāro kho, ānanda, pāmojjattho pāmojjānisaṃso”ti. ",
  "an10.1:4.1": "“Pāmojjaṃ pana, bhante, kimatthiyaṃ kimānisaṃsan”ti? ",
  "an10.1:4.2": "“Pāmojjaṃ kho, ānanda, pītatthaṃ pītānisaṃsan”ti. ",
  "an10.1:5.1": "“Pīti pana, bhante, kimatthiyā kimānisaṃsā”ti? ",
  "an10.1:5.2": "“Pīti kho, ānanda, passaddhatthā passaddhānisaṃsā”ti. ",
  "an10.1:6.1": "“Passaddhi pana, bhante, kimatthiyā kimānisaṃsā”ti? ",
  "an10.1:6.2": "“Passaddhi kho, ānanda, sukhatthā sukhānisaṃsā”ti. ",
  "an10.1:7.1": "“Sukhaṃ pana, bhante, kimatthiyaṃ kimānisaṃsan”ti? ",
  "an10.1:7.2": "“Sukhaṃ kho, ānanda, samādhatthaṃ samādhānisaṃsan”ti. ",
  "an10.1:8.1": "“Samādhi pana, bhante, kimatthiyo kimānisaṃso”ti? ",
  "an10.1:8.2": "“Samādhi kho, ānanda, yathābhūtañāṇadassanattho yathābhūtañāṇadassanānisaṃso”ti. ",
  "an10.1:9.1": "“Yathābhūtañāṇadassanaṃ pana, bhante, kimatthiyaṃ kimānisaṃsan”ti? ",
  "an10.1:9.2": "“Yathābhūtañāṇadassanaṃ kho, ānanda, nibbidāvirāgatthaṃ nibbidāvirāgānisaṃsan”ti. ",
  "an10.1:10.1": "“Nibbidāvirāgo pana, bhante, kimatthiyo kimānisaṃso”ti? ",
  "an10.1:10.2": "“Nibbidāvirāgo kho, ānanda, vimuttiñāṇadassanattho vimuttiñāṇadassanānisaṃso. ",
  "an10.1:11.1": "Iti kho, ānanda, kusalāni sīlāni avippaṭisāratthāni avippaṭisārānisaṃsāni; ",
  "an10.1:11.2": "avippaṭisāro pāmojjattho pāmojjānisaṃso; ",
  "an10.1:11.3": "pāmojjaṃ pītatthaṃ pītānisaṃsaṃ; ",
  "an10.1:11.4": "pīti passaddhatthā passaddhānisaṃsā; ",
  "an10.1:11.5": "passaddhi sukhatthā sukhānisaṃsā; ",
  "an10.1:11.6": "sukhaṃ samādhatthaṃ samādhānisaṃsaṃ; ",
  "an10.1:11.7": "samādhi yathābhūtañāṇadassanattho yathābhūtañāṇadassanānisaṃso; ",
  "an10.1:11.8": "yathābhūtañāṇadassanaṃ nibbidāvirāgatthaṃ nibbidāvirāgānisaṃsaṃ; ",
  "an10.1:11.9": "nibbidāvirāgo vimuttiñāṇadassanattho vimuttiñāṇadassanānisaṃso. ",
  "an10.1:11.10": "Iti kho, ānanda, kusalāni sīlāni anupubbena aggāya parentī”ti. ",
  "an10.1:11.11": "Paṭhamaṃ. "
}