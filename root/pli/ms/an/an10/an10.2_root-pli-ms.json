{
  "an10.2:0.1": "Aṅguttara Nikāya 10 ",
  "an10.2:0.2": "1. Ānisaṃsavagga ",
  "an10.2:0.3": "2. Cetanākaraṇīyasutta ",
  "an10.2:1.1": "“Sīlavato, bhikkhave, sīlasampannassa na cetanāya karaṇīyaṃ: ",
  "an10.2:1.2": "‘avippaṭisāro me uppajjatū’ti. ",
  "an10.2:1.3": "Dhammatā esā, bhikkhave, yaṃ sīlavato sīlasampannassa avippaṭisāro uppajjati. ",
  "an10.2:1.4": "Avippaṭisārissa, bhikkhave, na cetanāya karaṇīyaṃ: ",
  "an10.2:1.5": "‘pāmojjaṃ me uppajjatū’ti. ",
  "an10.2:1.6": "Dhammatā esā, bhikkhave, yaṃ avippaṭisārissa pāmojjaṃ jāyati. ",
  "an10.2:1.7": "Pamuditassa, bhikkhave, na cetanāya karaṇīyaṃ: ",
  "an10.2:1.8": "‘pīti me uppajjatū’ti. ",
  "an10.2:1.9": "Dhammatā esā, bhikkhave, yaṃ pamuditassa pīti uppajjati. ",
  "an10.2:1.10": "Pītimanassa, bhikkhave, na cetanāya karaṇīyaṃ: ",
  "an10.2:1.11": "‘kāyo me passambhatū’ti. ",
  "an10.2:1.12": "Dhammatā esā, bhikkhave, yaṃ pītimanassa kāyo passambhati. ",
  "an10.2:1.13": "Passaddhakāyassa, bhikkhave, na cetanāya karaṇīyaṃ: ",
  "an10.2:1.14": "‘sukhaṃ vediyāmī’ti. ",
  "an10.2:1.15": "Dhammatā esā, bhikkhave, yaṃ passaddhakāyo sukhaṃ vediyati. ",
  "an10.2:1.16": "Sukhino, bhikkhave, na cetanāya karaṇīyaṃ: ",
  "an10.2:1.17": "‘cittaṃ me samādhiyatū’ti. ",
  "an10.2:1.18": "Dhammatā esā, bhikkhave, yaṃ sukhino cittaṃ samādhiyati. ",
  "an10.2:1.19": "Samāhitassa, bhikkhave, na cetanāya karaṇīyaṃ: ",
  "an10.2:1.20": "‘yathābhūtaṃ jānāmi passāmī’ti. ",
  "an10.2:1.21": "Dhammatā esā, bhikkhave, yaṃ samāhito yathābhūtaṃ jānāti passati. ",
  "an10.2:1.22": "Yathābhūtaṃ, bhikkhave, jānato passato na cetanāya karaṇīyaṃ: ",
  "an10.2:1.23": "‘nibbindāmi virajjāmī’ti. ",
  "an10.2:1.24": "Dhammatā esā, bhikkhave, yaṃ yathābhūtaṃ jānaṃ passaṃ nibbindati virajjati. ",
  "an10.2:1.25": "Nibbinnassa, bhikkhave, virattassa na cetanāya karaṇīyaṃ: ",
  "an10.2:1.26": "‘vimuttiñāṇadassanaṃ sacchikaromī’ti. ",
  "an10.2:1.27": "Dhammatā esā, bhikkhave, yaṃ nibbinno viratto vimuttiñāṇadassanaṃ sacchikaroti. ",
  "an10.2:2.1": "Iti kho, bhikkhave, nibbidāvirāgo vimuttiñāṇadassanattho vimuttiñāṇadassanānisaṃso; ",
  "an10.2:2.2": "yathābhūtañāṇadassanaṃ nibbidāvirāgatthaṃ nibbidāvirāgānisaṃsaṃ; ",
  "an10.2:2.3": "samādhi yathābhūtañāṇadassanattho yathābhūtañāṇadassanānisaṃso; ",
  "an10.2:2.4": "sukhaṃ samādhatthaṃ samādhānisaṃsaṃ; ",
  "an10.2:2.5": "passaddhi sukhatthā sukhānisaṃsā; ",
  "an10.2:2.6": "pīti passaddhatthā passaddhānisaṃsā; ",
  "an10.2:2.7": "pāmojjaṃ pītatthaṃ pītānisaṃsaṃ; ",
  "an10.2:2.8": "avippaṭisāro pāmojjattho pāmojjānisaṃso; ",
  "an10.2:2.9": "kusalāni sīlāni avippaṭisāratthāni avippaṭisārānisaṃsāni. ",
  "an10.2:2.10": "Iti kho, bhikkhave, dhammā dhamme abhisandenti, dhammā dhamme paripūrenti apārā pāraṃ gamanāyā”ti. ",
  "an10.2:2.11": "Dutiyaṃ. "
}