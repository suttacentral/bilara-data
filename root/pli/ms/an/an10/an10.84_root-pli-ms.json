{
  "an10.84:0.1": "Aṅguttara Nikāya 10 ",
  "an10.84:0.2": "9. Theravagga ",
  "an10.84:0.3": "84. Byākaraṇasutta ",
  "an10.84:1.1": "Tatra kho āyasmā mahāmoggallāno bhikkhū āmantesi: ",
  "an10.84:1.2": "“āvuso bhikkhave”ti. ",
  "an10.84:1.3": "“Āvuso”ti kho te bhikkhū āyasmato mahāmoggallānassa paccassosuṃ. ",
  "an10.84:1.4": "Āyasmā mahāmoggallāno etadavoca: ",
  "an10.84:2.1": "“Idhāvuso, bhikkhu aññaṃ byākaroti: ",
  "an10.84:2.2": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti. ",
  "an10.84:2.3": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo samanuyuñjati samanuggāhati samanubhāsati. ",
  "an10.84:2.4": "So tathāgatena vā tathāgatasāvakena vā jhāyinā samāpattikusalena paracittakusalena paracittapariyāyakusalena samanuyuñjiyamāno samanuggāhiyamāno samanubhāsiyamāno irīṇaṃ āpajjati vicinaṃ āpajjati anayaṃ āpajjati byasanaṃ āpajjati anayabyasanaṃ āpajjati. ",
  "an10.84:3.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca manasi karoti: ",
  "an10.84:3.2": "‘kiṃ nu kho ayamāyasmā aññaṃ byākaroti—",
  "an10.84:3.3": "khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyāti pajānāmī’ti? ",
  "an10.84:4.1": "Tamenaṃ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṃ cetasā ceto paricca pajānāti: ",
  "an10.84:5.1": "‘Kodhano kho ayamāyasmā; ",
  "an10.84:5.2": "kodhapariyuṭṭhitena cetasā bahulaṃ viharati. ",
  "an10.84:5.3": "Kodhapariyuṭṭhānaṃ kho pana tathāgatappavedite dhammavinaye parihānametaṃ. (1) ",
  "an10.84:6.1": "Upanāhī kho pana ayamāyasmā; ",
  "an10.84:6.2": "upanāhapariyuṭṭhitena cetasā bahulaṃ viharati. ",
  "an10.84:6.3": "Upanāhapariyuṭṭhānaṃ kho pana tathāgatappavedite dhammavinaye parihānametaṃ. (2) ",
  "an10.84:7.1": "Makkhī kho pana ayamāyasmā; ",
  "an10.84:7.2": "makkhapariyuṭṭhitena cetasā bahulaṃ viharati. ",
  "an10.84:7.3": "Makkhapariyuṭṭhānaṃ kho pana tathāgatappavedite dhammavinaye parihānametaṃ. (3) ",
  "an10.84:8.1": "Paḷāsī kho pana ayamāyasmā; ",
  "an10.84:8.2": "paḷāsapariyuṭṭhitena cetasā bahulaṃ viharati. ",
  "an10.84:8.3": "Paḷāsapariyuṭṭhānaṃ kho pana tathāgatappavedite dhammavinaye parihānametaṃ. (4) ",
  "an10.84:9.1": "Issukī kho pana ayamāyasmā; ",
  "an10.84:9.2": "issāpariyuṭṭhitena cetasā bahulaṃ viharati. ",
  "an10.84:9.3": "Issāpariyuṭṭhānaṃ kho pana tathāgatappavedite dhammavinaye parihānametaṃ. (5) ",
  "an10.84:10.1": "Maccharī kho pana ayamāyasmā; ",
  "an10.84:10.2": "maccherapariyuṭṭhitena cetasā bahulaṃ viharati. ",
  "an10.84:10.3": "Maccherapariyuṭṭhānaṃ kho pana tathāgatappavedite dhammavinaye parihānametaṃ. (6) ",
  "an10.84:11.1": "Saṭho kho pana ayamāyasmā; ",
  "an10.84:11.2": "sāṭheyyapariyuṭṭhitena cetasā bahulaṃ viharati. ",
  "an10.84:11.3": "Sāṭheyyapariyuṭṭhānaṃ kho pana tathāgatappavedite dhammavinaye parihānametaṃ. (7) ",
  "an10.84:12.1": "Māyāvī kho pana ayamāyasmā; ",
  "an10.84:12.2": "māyāpariyuṭṭhitena cetasā bahulaṃ viharati. ",
  "an10.84:12.3": "Māyāpariyuṭṭhānaṃ kho pana tathāgatappavedite dhammavinaye parihānametaṃ. (8) ",
  "an10.84:13.1": "Pāpiccho kho pana ayamāyasmā; ",
  "an10.84:13.2": "icchāpariyuṭṭhitena cetasā bahulaṃ viharati. ",
  "an10.84:13.3": "Icchāpariyuṭṭhānaṃ kho pana tathāgatappavedite dhammavinaye parihānametaṃ. (9) ",
  "an10.84:14.1": "Sati kho pana ayamāyasmā uttari karaṇīye oramattakena visesādhigamena antarā vosānaṃ āpanno. ",
  "an10.84:14.2": "Antarā vosānagamanaṃ kho pana tathāgatappavedite dhammavinaye parihānametaṃ’. (10) ",
  "an10.84:15.1": "So vatāvuso, bhikkhu ‘ime dasa dhamme appahāya imasmiṃ dhammavinaye vuddhiṃ virūḷhiṃ vepullaṃ āpajjissatī’ti netaṃ ṭhānaṃ vijjati. ",
  "an10.84:15.2": "So vatāvuso, bhikkhu ‘ime dasa dhamme pahāya imasmiṃ dhammavinaye vuddhiṃ virūḷhiṃ vepullaṃ āpajjissatī’ti ṭhānametaṃ vijjatī”ti. ",
  "an10.84:15.3": "Catutthaṃ. "
}