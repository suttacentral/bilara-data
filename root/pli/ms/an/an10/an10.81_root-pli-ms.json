{
  "an10.81:0.1": "Aṅguttara Nikāya 10 ",
  "an10.81:0.2": "9. Theravagga ",
  "an10.81:0.3": "81. Vāhanasutta ",
  "an10.81:1.1": "Ekaṃ samayaṃ bhagavā campāyaṃ viharati gaggarāya pokkharaṇiyā tīre. ",
  "an10.81:1.2": "Atha kho āyasmā vāhano yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā vāhano bhagavantaṃ etadavoca: ",
  "an10.81:1.3": "“katihi nu kho, bhante, dhammehi tathāgato nissaṭo visaṃyutto vippamutto vimariyādīkatena cetasā viharatī”ti? ",
  "an10.81:2.1": "“Dasahi kho, vāhana, dhammehi tathāgato nissaṭo visaṃyutto vippamutto vimariyādīkatena cetasā viharati. ",
  "an10.81:2.2": "Katamehi dasahi? ",
  "an10.81:2.3": "Rūpena kho, vāhana, tathāgato nissaṭo visaṃyutto vippamutto vimariyādīkatena cetasā viharati, ",
  "an10.81:2.4": "vedanāya kho, vāhana …pe… ",
  "an10.81:2.5": "saññāya kho, vāhana … ",
  "an10.81:2.6": "saṅkhārehi kho, vāhana … ",
  "an10.81:2.7": "viññāṇena kho, vāhana … ",
  "an10.81:2.8": "jātiyā kho, vāhana … ",
  "an10.81:2.9": "jarāya kho, vāhana … ",
  "an10.81:2.10": "maraṇena kho, vāhana … ",
  "an10.81:2.11": "dukkhehi kho, vāhana … ",
  "an10.81:2.12": "kilesehi kho, vāhana, tathāgato nissaṭo visaṃyutto vippamutto vimariyādīkatena cetasā viharati. ",
  "an10.81:2.13": "Seyyathāpi, vāhana, uppalaṃ vā padumaṃ vā puṇḍarīkaṃ vā udake jātaṃ udake saṃvaḍḍhaṃ udakā paccuggamma ṭhitaṃ anupalittaṃ udakena; ",
  "an10.81:2.14": "evamevaṃ kho, vāhana, imehi dasahi dhammehi tathāgato nissaṭo visaṃyutto vippamutto vimariyādīkatena cetasā viharatī”ti. ",
  "an10.81:2.15": "Paṭhamaṃ. "
}