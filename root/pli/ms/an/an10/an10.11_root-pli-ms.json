{
  "an10.11:0.1": "Aṅguttara Nikāya 10 ",
  "an10.11:0.2": "2. Nāthavagga ",
  "an10.11:0.3": "11. Senāsanasutta ",
  "an10.11:1.1": "“Pañcaṅgasamannāgato, bhikkhave, bhikkhu pañcaṅgasamannāgataṃ senāsanaṃ sevamāno bhajamāno nacirasseva āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyya. ",
  "an10.11:2.1": "Kathañca, bhikkhave, bhikkhu pañcaṅgasamannāgato hoti? ",
  "an10.11:2.2": "Idha, bhikkhave, bhikkhu saddho hoti; saddahati tathāgatassa bodhiṃ: ",
  "an10.11:2.3": "‘itipi so bhagavā …pe… bhagavā’ti; ",
  "an10.11:2.4": "appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya; ",
  "an10.11:2.5": "asaṭho hoti amāyāvī, yathābhūtaṃ attānaṃ āvikattā satthari vā viññūsu vā sabrahmacārīsu; ",
  "an10.11:2.6": "āraddhavīriyo viharati, akusalānaṃ dhammānaṃ pahānāya, kusalānaṃ dhammānaṃ upasampadāya; thāmavā daḷhaparakkamo anikkhittadhuro kusalesu dhammesu; ",
  "an10.11:2.7": "paññavā hoti, udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. ",
  "an10.11:2.8": "Evaṃ kho, bhikkhave, bhikkhu pañcaṅgasamannāgato hoti. ",
  "an10.11:3.1": "Kathañca, bhikkhave, senāsanaṃ pañcaṅgasamannāgataṃ hoti? ",
  "an10.11:3.2": "Idha, bhikkhave, senāsanaṃ nātidūraṃ hoti nāccāsannaṃ gamanāgamanasampannaṃ ",
  "an10.11:3.3": "divā appākiṇṇaṃ rattiṃ appasaddaṃ appanigghosaṃ ",
  "an10.11:3.4": "appaḍaṃsamakasavātātapasarīsapasamphassaṃ; ",
  "an10.11:3.5": "tasmiṃ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā; ",
  "an10.11:3.6": "tasmiṃ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā; ",
  "an10.11:3.7": "te kālena kālaṃ upasaṅkamitvā paripucchati paripañhati: ",
  "an10.11:3.8": "‘idaṃ, bhante, kathaṃ, imassa ko attho’ti; ",
  "an10.11:3.9": "tassa te āyasmanto avivaṭañceva vivaranti anuttānīkatañca uttāniṃ karonti anekavihitesu ca kaṅkhāṭhāniyesu dhammesu kaṅkhaṃ paṭivinodenti. ",
  "an10.11:3.10": "Evaṃ kho, bhikkhave, senāsanaṃ pañcaṅgasamannāgataṃ hoti. ",
  "an10.11:3.11": "Pañcaṅgasamannāgato kho, bhikkhave, bhikkhu pañcaṅgasamannāgataṃ senāsanaṃ sevamāno bhajamāno nacirasseva āsavānaṃ khayā …pe… sacchikatvā upasampajja vihareyyā”ti. ",
  "an10.11:3.12": "Paṭhamaṃ. "
}