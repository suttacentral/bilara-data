{
  "mn115:0.1": "Majjhima Nikāya 115 ",
  "mn115:0.2": "Bahudhātukasutta ",
  "mn115:1.1": "Evaṁ me sutaṁ—",
  "mn115:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn115:1.3": "Tatra kho bhagavā bhikkhū āmantesi: ",
  "mn115:1.4": "“bhikkhavo”ti. ",
  "mn115:1.5": "“Bhadante”ti te bhikkhū bhagavato paccassosuṁ. ",
  "mn115:1.6": "Bhagavā etadavoca: ",
  "mn115:2.1": "“Yāni kānici, bhikkhave, bhayāni uppajjanti sabbāni tāni bālato uppajjanti, no paṇḍitato; ",
  "mn115:2.2": "ye keci upaddavā uppajjanti sabbe te bālato uppajjanti, no paṇḍitato; ",
  "mn115:2.3": "ye keci upasaggā uppajjanti sabbe te bālato uppajjanti, no paṇḍitato. ",
  "mn115:2.4": "Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi dahati ullittāvalittāni nivātāni phusitaggaḷāni pihitavātapānāni; ",
  "mn115:2.5": "evameva kho, bhikkhave, yāni kānici bhayāni uppajjanti sabbāni tāni bālato uppajjanti, no paṇḍitato; ",
  "mn115:2.6": "ye keci upaddavā uppajjanti sabbe te bālato uppajjanti, no paṇḍitato; ",
  "mn115:2.7": "ye keci upasaggā uppajjanti sabbe te bālato uppajjanti, no paṇḍitato. ",
  "mn115:2.8": "Iti kho, bhikkhave, sappaṭibhayo bālo, appaṭibhayo paṇḍito; ",
  "mn115:2.9": "saupaddavo bālo, anupaddavo paṇḍito; ",
  "mn115:2.10": "saupasaggo bālo, anupasaggo paṇḍito. ",
  "mn115:2.11": "Natthi, bhikkhave, paṇḍitato bhayaṁ, natthi paṇḍitato upaddavo, natthi paṇḍitato upasaggo. ",
  "mn115:2.12": "Tasmātiha, bhikkhave, ‘paṇḍitā bhavissāma vīmaṁsakā’ti—",
  "mn115:2.13": "evañhi vo, bhikkhave, sikkhitabban”ti. ",
  "mn115:3.1": "Evaṁ vutte, āyasmā ānando bhagavantaṁ etadavoca: ",
  "mn115:3.2": "“kittāvatā nu kho, bhante, paṇḍito bhikkhu ‘vīmaṁsako’ti alaṁvacanāyā”ti? ",
  "mn115:3.3": "“Yato kho, ānanda, bhikkhu dhātukusalo ca hoti, āyatanakusalo ca hoti, paṭiccasamuppādakusalo ca hoti, ṭhānāṭhānakusalo ca hoti—",
  "mn115:3.4": "ettāvatā kho, ānanda, paṇḍito bhikkhu ‘vīmaṁsako’ti alaṁvacanāyā”ti. ",
  "mn115:4.1": "“Kittāvatā pana, bhante, ‘dhātukusalo bhikkhū’ti alaṁvacanāyā”ti? ",
  "mn115:4.2": "“Aṭṭhārasa kho imā, ānanda, dhātuyo—",
  "mn115:4.3": "cakkhudhātu, rūpadhātu, cakkhuviññāṇadhātu; ",
  "mn115:4.4": "sotadhātu, saddadhātu, sotaviññāṇadhātu; ",
  "mn115:4.5": "ghānadhātu, gandhadhātu, ghānaviññāṇadhātu; ",
  "mn115:4.6": "jivhādhātu, rasadhātu, jivhāviññāṇadhātu; ",
  "mn115:4.7": "kāyadhātu, phoṭṭhabbadhātu, kāyaviññāṇadhātu; ",
  "mn115:4.8": "manodhātu, dhammadhātu, manoviññāṇadhātu. ",
  "mn115:4.9": "Imā kho, ānanda, aṭṭhārasa dhātuyo yato jānāti passati—",
  "mn115:4.10": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:5.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṁvacanāyā”ti? ",
  "mn115:5.2": "“Siyā, ānanda. ",
  "mn115:5.3": "Chayimā, ānanda, dhātuyo—",
  "mn115:5.4": "pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. ",
  "mn115:5.5": "Imā kho, ānanda, cha dhātuyo yato jānāti passati—",
  "mn115:5.6": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:6.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṁvacanāyā”ti? ",
  "mn115:6.2": "“Siyā, ānanda. ",
  "mn115:6.3": "Chayimā, ānanda, dhātuyo—",
  "mn115:6.4": "sukhadhātu, dukkhadhātu, somanassadhātu, domanassadhātu, upekkhādhātu, avijjādhātu. ",
  "mn115:6.5": "Imā kho, ānanda, cha dhātuyo yato jānāti passati—",
  "mn115:6.6": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:7.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṁvacanāyā”ti? ",
  "mn115:7.2": "“Siyā, ānanda. ",
  "mn115:7.3": "Chayimā, ānanda, dhātuyo—",
  "mn115:7.4": "kāmadhātu, nekkhammadhātu, byāpādadhātu, abyāpādadhātu, vihiṁsādhātu, avihiṁsādhātu. ",
  "mn115:7.5": "Imā kho, ānanda, cha dhātuyo yato jānāti passati—",
  "mn115:7.6": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:8.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṁvacanāyā”ti? ",
  "mn115:8.2": "“Siyā, ānanda. ",
  "mn115:8.3": "Tisso imā, ānanda, dhātuyo—",
  "mn115:8.4": "kāmadhātu, rūpadhātu, arūpadhātu. ",
  "mn115:8.5": "Imā kho, ānanda, tisso dhātuyo yato jānāti passati—",
  "mn115:8.6": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:9.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṁvacanāyā”ti? ",
  "mn115:9.2": "“Siyā, ānanda. ",
  "mn115:9.3": "Dve imā, ānanda, dhātuyo—",
  "mn115:9.4": "saṅkhatādhātu, asaṅkhatādhātu. ",
  "mn115:9.5": "Imā kho, ānanda, dve dhātuyo yato jānāti passati—",
  "mn115:9.6": "ettāvatāpi kho, ānanda, ‘dhātukusalo bhikkhū’ti alaṁvacanāyā”ti. ",
  "mn115:10.1": "“Kittāvatā pana, bhante, ‘āyatanakusalo bhikkhū’ti alaṁvacanāyā”ti? ",
  "mn115:10.2": "“Cha kho panimāni, ānanda, ajjhattikabāhirāni āyatanāni—",
  "mn115:10.3": "cakkhu ceva rūpā ca sotañca saddā ca ghānañca gandhā ca jivhā ca rasā ca kāyo ca phoṭṭhabbā ca mano ca dhammā ca. ",
  "mn115:10.4": "Imāni kho, ānanda, cha ajjhattikabāhirāni āyatanāni yato jānāti passati—",
  "mn115:10.5": "ettāvatā kho, ānanda, ‘āyatanakusalo bhikkhū’ti alaṁvacanāyā”ti. ",
  "mn115:11.1": "“Kittāvatā pana, bhante, ‘paṭiccasamuppādakusalo bhikkhū’ti alaṁvacanāyā”ti? ",
  "mn115:11.2": "“Idhānanda, bhikkhu evaṁ pajānāti: ",
  "mn115:11.3": "‘imasmiṁ sati idaṁ hoti, imassuppādā idaṁ uppajjati, ",
  "mn115:11.4": "imasmiṁ asati idaṁ na hoti, imassa nirodhā idaṁ nirujjhati, yadidaṁ—",
  "mn115:11.5": "avijjāpaccayā saṅkhārā, ",
  "mn115:11.6": "saṅkhārapaccayā viññāṇaṁ, ",
  "mn115:11.7": "viññāṇapaccayā nāmarūpaṁ, ",
  "mn115:11.8": "nāmarūpapaccayā saḷāyatanaṁ, ",
  "mn115:11.9": "saḷāyatanapaccayā phasso, ",
  "mn115:11.10": "phassapaccayā vedanā, ",
  "mn115:11.11": "vedanāpaccayā taṇhā, ",
  "mn115:11.12": "taṇhāpaccayā upādānaṁ, ",
  "mn115:11.13": "upādānapaccayā bhavo, ",
  "mn115:11.14": "bhavapaccayā jāti, ",
  "mn115:11.15": "jātipaccayā jarāmaraṇaṁ sokaparidevadukkhadomanassūpāyāsā sambhavanti. ",
  "mn115:11.16": "Evametassa kevalassa dukkhakkhandhassa samudayo hoti. ",
  "mn115:11.17": "Avijjāya tveva asesavirāganirodhā saṅkhāranirodho, ",
  "mn115:11.18": "saṅkhāranirodhā viññāṇanirodho, ",
  "mn115:11.19": "viññāṇanirodhā nāmarūpanirodho, ",
  "mn115:11.20": "nāmarūpanirodhā saḷāyatananirodho, ",
  "mn115:11.21": "saḷāyatananirodhā phassanirodho, ",
  "mn115:11.22": "phassanirodhā vedanānirodho, ",
  "mn115:11.23": "vedanānirodhā taṇhānirodho, ",
  "mn115:11.24": "taṇhānirodhā upādānanirodho, ",
  "mn115:11.25": "upādānanirodhā bhavanirodho, ",
  "mn115:11.26": "bhavanirodhā jātinirodho, ",
  "mn115:11.27": "jātinirodhā jarāmaraṇaṁ sokaparidevadukkhadomanassūpāyāsā nirujjhanti. ",
  "mn115:11.28": "Evametassa kevalassa dukkhakkhandhassa nirodho hoti’. ",
  "mn115:11.29": "Ettāvatā kho, ānanda, ‘paṭiccasamuppādakusalo bhikkhū’ti alaṁvacanāyā”ti. ",
  "mn115:12.1": "“Kittāvatā pana, bhante, ‘ṭhānāṭhānakusalo bhikkhū’ti alaṁvacanāyā”ti? ",
  "mn115:12.2": "“Idhānanda, bhikkhu ‘aṭṭhānametaṁ anavakāso yaṁ diṭṭhisampanno puggalo kañci saṅkhāraṁ niccato upagaccheyya, netaṁ ṭhānaṁ vijjatī’ti pajānāti; ",
  "mn115:12.3": "‘ṭhānañca kho etaṁ vijjati yaṁ puthujjano kañci saṅkhāraṁ niccato upagaccheyya, ṭhānametaṁ vijjatī’ti pajānāti; ",
  "mn115:12.4": "‘aṭṭhānametaṁ anavakāso yaṁ diṭṭhisampanno puggalo kañci saṅkhāraṁ sukhato upagaccheyya, netaṁ ṭhānaṁ vijjatī’ti pajānāti; ",
  "mn115:12.5": "‘ṭhānañca kho etaṁ vijjati yaṁ puthujjano kañci saṅkhāraṁ sukhato upagaccheyya, ṭhānametaṁ vijjatī’ti pajānāti. ",
  "mn115:12.6": "‘Aṭṭhānametaṁ anavakāso yaṁ diṭṭhisampanno puggalo kañci dhammaṁ attato upagaccheyya, netaṁ ṭhānaṁ vijjatī’ti pajānāti, ",
  "mn115:12.7": "‘ṭhānañca kho etaṁ vijjati yaṁ puthujjano kañci dhammaṁ attato upagaccheyya, ṭhānametaṁ vijjatī’ti pajānāti. ",
  "mn115:13.1": "‘Aṭṭhānametaṁ anavakāso yaṁ diṭṭhisampanno puggalo mātaraṁ jīvitā voropeyya, netaṁ ṭhānaṁ vijjatī’ti pajānāti; ",
  "mn115:13.2": "‘ṭhānañca kho etaṁ vijjati yaṁ puthujjano mātaraṁ jīvitā voropeyya, ṭhānametaṁ vijjatī’ti pajānāti. ",
  "mn115:13.3": "‘Aṭṭhānametaṁ anavakāso yaṁ diṭṭhisampanno puggalo pitaraṁ jīvitā voropeyya …pe… ",
  "mn115:13.4": "arahantaṁ jīvitā voropeyya, ṭhānametaṁ vijjatī’ti pajānāti; ",
  "mn115:13.5": "‘aṭṭhānametaṁ anavakāso yaṁ diṭṭhisampanno puggalo duṭṭhacitto tathāgatassa lohitaṁ uppādeyya, netaṁ ṭhānaṁ vijjatī’ti pajānāti; ",
  "mn115:13.6": "‘ṭhānañca kho etaṁ vijjati yaṁ puthujjano duṭṭhacitto tathāgatassa lohitaṁ uppādeyya, ṭhānametaṁ vijjatī’ti pajānāti. ",
  "mn115:13.7": "‘Aṭṭhānametaṁ anavakāso yaṁ diṭṭhisampanno puggalo saṅghaṁ bhindeyya, netaṁ ṭhānaṁ vijjatī’ti pajānāti; ",
  "mn115:13.8": "‘ṭhānañca kho etaṁ vijjati yaṁ puthujjano saṅghaṁ bhindeyya, ṭhānametaṁ vijjatī’ti pajānāti. ",
  "mn115:13.9": "‘Aṭṭhānametaṁ anavakāso yaṁ diṭṭhisampanno puggalo aññaṁ satthāraṁ uddiseyya, netaṁ ṭhānaṁ vijjatī’ti pajānāti; ",
  "mn115:13.10": "‘ṭhānañca kho etaṁ vijjati yaṁ puthujjano aññaṁ satthāraṁ uddiseyya, ṭhānametaṁ vijjatī’ti pajānāti. ",
  "mn115:14.1": "‘Aṭṭhānametaṁ anavakāso yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyuṁ, netaṁ ṭhānaṁ vijjatī’ti pajānāti; ",
  "mn115:14.2": "‘ṭhānañca kho etaṁ vijjati yaṁ ekissā lokadhātuyā eko arahaṁ sammāsambuddho uppajjeyya, ṭhānametaṁ vijjatī’ti pajānāti. ",
  "mn115:14.3": "‘Aṭṭhānametaṁ anavakāso yaṁ ekissā lokadhātuyā dve rājāno cakkavattino apubbaṁ acarimaṁ uppajjeyyuṁ, netaṁ ṭhānaṁ vijjatī’ti pajānāti; ",
  "mn115:14.4": "‘ṭhānañca kho etaṁ vijjati yaṁ ekissā lokadhātuyā eko rājā cakkavattī uppajjeyya, ṭhānametaṁ vijjatī’ti pajānāti. ",
  "mn115:15.1": "‘Aṭṭhānametaṁ anavakāso yaṁ itthī arahaṁ assa sammāsambuddho, netaṁ ṭhānaṁ vijjatī’ti pajānāti; ",
  "mn115:15.2": "‘ṭhānañca kho etaṁ vijjati yaṁ puriso arahaṁ assa sammāsambuddho, ṭhānametaṁ vijjatī’ti pajānāti. ",
  "mn115:15.3": "‘Aṭṭhānametaṁ anavakāso yaṁ itthī rājā assa cakkavattī, netaṁ ṭhānaṁ vijjatī’ti pajānāti; ",
  "mn115:15.4": "‘ṭhānañca kho etaṁ vijjati yaṁ puriso rājā assa cakkavattī, ṭhānametaṁ vijjatī’ti pajānāti. ",
  "mn115:15.5": "‘Aṭṭhānametaṁ anavakāso yaṁ itthī sakkattaṁ kareyya … mārattaṁ kareyya … brahmattaṁ kareyya, netaṁ ṭhānaṁ vijjatī’ti pajānāti; ",
  "mn115:15.6": "‘ṭhānañca kho etaṁ vijjati yaṁ puriso sakkattaṁ kareyya … mārattaṁ kareyya … brahmattaṁ kareyya, ṭhānametaṁ vijjatī’ti pajānāti. ",
  "mn115:16.1": "‘Aṭṭhānametaṁ anavakāso yaṁ kāyaduccaritassa iṭṭho kanto manāpo vipāko nibbatteyya, netaṁ ṭhānaṁ vijjatī’ti pajānāti; ",
  "mn115:16.2": "‘ṭhānañca kho etaṁ vijjati yaṁ kāyaduccaritassa aniṭṭho akanto amanāpo vipāko nibbatteyya, ṭhānametaṁ vijjatī’ti pajānāti. ",
  "mn115:16.3": "‘Aṭṭhānametaṁ anavakāso yaṁ vacīduccaritassa …pe… ",
  "mn115:16.4": "yaṁ manoduccaritassa iṭṭho kanto manāpo vipāko nibbatteyya, netaṁ ṭhānaṁ vijjatī’ti pajānāti; ",
  "mn115:16.5": "ṭhānañca kho etaṁ vijjati yaṁ vacīduccaritassa …pe… ",
  "mn115:16.6": "yaṁ manoduccaritassa aniṭṭho akanto amanāpo vipāko nibbatteyya, ṭhānametaṁ vijjatīti pajānāti. ",
  "mn115:17.1": "‘Aṭṭhānametaṁ anavakāso yaṁ kāyasucaritassa aniṭṭho akanto amanāpo vipāko nibbatteyya, netaṁ ṭhānaṁ vijjatī’ti pajānāti; ",
  "mn115:17.2": "‘ṭhānañca kho etaṁ vijjati yaṁ kāyasucaritassa iṭṭho kanto manāpo vipāko nibbatteyya, ṭhānametaṁ vijjatī’ti pajānāti. ",
  "mn115:17.3": "‘Aṭṭhānametaṁ anavakāso yaṁ vacīsucaritassa …pe… ",
  "mn115:17.4": "yaṁ manosucaritassa aniṭṭho akanto amanāpo vipāko nibbatteyya, netaṁ ṭhānaṁ vijjatī’ti pajānāti; ",
  "mn115:17.5": "‘ṭhānañca kho etaṁ vijjati yaṁ vacīsucaritassa …pe… ",
  "mn115:17.6": "yaṁ manosucaritassa iṭṭho kanto manāpo vipāko nibbatteyya, ṭhānametaṁ vijjatī’ti pajānāti. ",
  "mn115:18.1": "‘Aṭṭhānametaṁ anavakāso yaṁ kāyaduccaritasamaṅgī taṁnidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya, netaṁ ṭhānaṁ vijjatī’ti pajānāti; ",
  "mn115:18.2": "‘ṭhānañca kho etaṁ vijjati yaṁ kāyaduccaritasamaṅgī taṁnidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya, ṭhānametaṁ vijjatī’ti pajānāti. ",
  "mn115:19.1": "‘Aṭṭhānametaṁ anavakāso yaṁ vacīduccaritasamaṅgī …pe… ",
  "mn115:19.2": "yaṁ manoduccaritasamaṅgī taṁnidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya, netaṁ ṭhānaṁ vijjatī’ti pajānāti; ",
  "mn115:19.3": "‘ṭhānañca kho etaṁ vijjati yaṁ vacīduccaritasamaṅgī …pe… ",
  "mn115:19.4": "yaṁ manoduccaritasamaṅgī taṁnidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya, ṭhānametaṁ vijjatī’ti pajānāti. ",
  "mn115:19.5": "‘Aṭṭhānametaṁ anavakāso yaṁ kāyasucaritasamaṅgī taṁnidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya, netaṁ ṭhānaṁ vijjatī’ti pajānāti; ",
  "mn115:19.6": "‘ṭhānañca kho etaṁ vijjati yaṁ kāyasucaritasamaṅgī taṁnidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya, ṭhānametaṁ vijjatī’ti pajānāti. ",
  "mn115:19.7": "‘Aṭṭhānametaṁ anavakāso yaṁ vacīsucaritasamaṅgī …pe… ",
  "mn115:19.8": "yaṁ manosucaritasamaṅgī taṁnidānā tappaccayā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyya, netaṁ ṭhānaṁ vijjatī’ti pajānāti; ",
  "mn115:19.9": "‘ṭhānañca kho etaṁ vijjati yaṁ vacīsucaritasamaṅgī …pe… ",
  "mn115:19.10": "yaṁ manosucaritasamaṅgī taṁnidānā tappaccayā kāyassa bhedā paraṁ maraṇā sugatiṁ saggaṁ lokaṁ upapajjeyya, ṭhānametaṁ vijjatī’ti pajānāti. ",
  "mn115:19.11": "Ettāvatā kho, ānanda, ‘ṭhānāṭhānakusalo bhikkhū’ti alaṁvacanāyā”ti. ",
  "mn115:20.1": "Evaṁ vutte, āyasmā ānando bhagavantaṁ etadavoca: ",
  "mn115:20.2": "“acchariyaṁ, bhante, abbhutaṁ, bhante. ",
  "mn115:20.3": "Konāmo ayaṁ, bhante, dhammapariyāyo”ti? ",
  "mn115:20.4": "“Tasmātiha tvaṁ, ānanda, imaṁ dhammapariyāyaṁ ‘bahudhātuko’tipi naṁ dhārehi, ‘catuparivaṭṭo’tipi naṁ dhārehi, ‘dhammādāso’tipi naṁ dhārehi, ‘amatadundubhī’tipi naṁ dhārehi, ‘anuttaro saṅgāmavijayo’tipi naṁ dhārehī”ti. ",
  "mn115:20.5": "Idamavoca bhagavā. ",
  "mn115:20.6": "Attamano āyasmā ānando bhagavato bhāsitaṁ abhinandīti. ",
  "mn115:20.7": "Bahudhātukasuttaṁ niṭṭhitaṁ pañcamaṁ. "
}