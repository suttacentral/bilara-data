{
  "sn45.34:0.1": "Saṁyutta Nikāya 45.34 ",
  "sn45.34:0.2": "4. Paṭipattivagga ",
  "sn45.34:0.3": "Pāraṅgamasutta ",
  "sn45.34:1.1": "Sāvatthinidānaṁ. ",
  "sn45.34:1.2": "“Aṭṭhime, bhikkhave, dhammā bhāvitā bahulīkatā apārā pāraṁ gamanāya saṁvattanti. ",
  "sn45.34:1.3": "Katame aṭṭha? ",
  "sn45.34:1.4": "Seyyathidaṁ—sammādiṭṭhi …pe… sammāsamādhi. ",
  "sn45.34:1.5": "Ime kho, bhikkhave, aṭṭha dhammā bhāvitā bahulīkatā apārā pāraṁ gamanāya saṁvattantī”ti. ",
  "sn45.34:2.1": "Idamavoca bhagavā. ",
  "sn45.34:2.2": "Idaṁ vatvāna sugato athāparaṁ etadavoca satthā: ",
  "sn45.34:3.1": "“Appakā te manussesu, ",
  "sn45.34:3.2": "ye janā pāragāmino; ",
  "sn45.34:3.3": "Athāyaṁ itarā pajā, ",
  "sn45.34:3.4": "tīramevānudhāvati. ",
  "sn45.34:4.1": "Ye ca kho sammadakkhāte, ",
  "sn45.34:4.2": "dhamme dhammānuvattino; ",
  "sn45.34:4.3": "Te janā pāramessanti, ",
  "sn45.34:4.4": "maccudheyyaṁ suduttaraṁ. ",
  "sn45.34:5.1": "Kaṇhaṁ dhammaṁ vippahāya, ",
  "sn45.34:5.2": "sukkaṁ bhāvetha paṇḍito; ",
  "sn45.34:5.3": "Okā anokamāgamma, ",
  "sn45.34:5.4": "viveke yattha dūramaṁ. ",
  "sn45.34:6.1": "Tatrābhiratimiccheyya, ",
  "sn45.34:6.2": "hitvā kāme akiñcano; ",
  "sn45.34:6.3": "Pariyodapeyya attānaṁ, ",
  "sn45.34:6.4": "cittaklesehi paṇḍito. ",
  "sn45.34:7.1": "Yesaṁ sambodhiyaṅgesu, ",
  "sn45.34:7.2": "sammā cittaṁ subhāvitaṁ; ",
  "sn45.34:7.3": "Ādānapaṭinissagge, ",
  "sn45.34:7.4": "anupādāya ye ratā; ",
  "sn45.34:7.5": "Khīṇāsavā jutimanto, ",
  "sn45.34:7.6": "te loke parinibbutā”ti. ",
  "sn45.34:7.7": "Catutthaṁ. "
}