{
  "sn14.15:0.1": "Saṁyutta Nikāya 14.15 ",
  "sn14.15:0.2": "2. Dutiyavagga ",
  "sn14.15:0.3": "Caṅkamasutta ",
  "sn14.15:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "sn14.15:1.2": "Tena kho pana samayena āyasmā sāriputto sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.3": "āyasmāpi kho mahāmoggallāno sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.4": "āyasmāpi kho mahākassapo sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.5": "āyasmāpi kho anuruddho sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.6": "āyasmāpi kho puṇṇo mantāniputto sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.7": "āyasmāpi kho upāli sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.8": "āyasmāpi kho ānando sambahulehi bhikkhūhi saddhiṁ bhagavato avidūre caṅkamati; ",
  "sn14.15:1.9": "devadattopi kho sambahulehi bhikkhūhi saddhiṁ bhagavato avidūre caṅkamati. ",
  "sn14.15:2.1": "Atha kho bhagavā bhikkhū āmantesi: ",
  "sn14.15:2.2": "“passatha no tumhe, bhikkhave, sāriputtaṁ sambahulehi bhikkhūhi saddhiṁ caṅkamantan”ti? ",
  "sn14.15:2.3": "“Evaṁ, bhante”. ",
  "sn14.15:2.4": "“Sabbe kho ete, bhikkhave, bhikkhū mahāpaññā. ",
  "sn14.15:2.5": "Passatha no tumhe, bhikkhave, moggallānaṁ sambahulehi bhikkhūhi saddhiṁ caṅkamantan”ti? ",
  "sn14.15:2.6": "“Evaṁ, bhante”. ",
  "sn14.15:2.7": "“Sabbe kho ete, bhikkhave, bhikkhū mahiddhikā. ",
  "sn14.15:2.8": "Passatha no tumhe, bhikkhave, kassapaṁ sambahulehi bhikkhūhi saddhiṁ caṅkamantan”ti? ",
  "sn14.15:2.9": "“Evaṁ, bhante”. ",
  "sn14.15:2.10": "“Sabbe kho ete, bhikkhave, bhikkhū dhutavādā. ",
  "sn14.15:2.11": "Passatha no tumhe, bhikkhave, anuruddhaṁ sambahulehi bhikkhūhi saddhiṁ caṅkamantan”ti? ",
  "sn14.15:2.12": "“Evaṁ, bhante”. ",
  "sn14.15:2.13": "“Sabbe kho ete, bhikkhave, bhikkhū dibbacakkhukā. ",
  "sn14.15:2.14": "Passatha no tumhe, bhikkhave, puṇṇaṁ mantāniputtaṁ sambahulehi bhikkhūhi saddhiṁ caṅkamantan”ti? ",
  "sn14.15:2.15": "“Evaṁ, bhante”. ",
  "sn14.15:2.16": "“Sabbe kho ete, bhikkhave, bhikkhū dhammakathikā. ",
  "sn14.15:2.17": "Passatha no tumhe, bhikkhave, upāliṁ sambahulehi bhikkhūhi saddhiṁ caṅkamantan”ti? ",
  "sn14.15:2.18": "“Evaṁ, bhante”. ",
  "sn14.15:2.19": "“Sabbe kho ete, bhikkhave, bhikkhū vinayadharā. ",
  "sn14.15:2.20": "Passatha no tumhe, bhikkhave, ānandaṁ sambahulehi bhikkhūhi saddhiṁ caṅkamantan”ti? ",
  "sn14.15:2.21": "“Evaṁ, bhante”. ",
  "sn14.15:2.22": "“Sabbe kho ete, bhikkhave, bhikkhū bahussutā. ",
  "sn14.15:2.23": "Passatha no tumhe, bhikkhave, devadattaṁ sambahulehi bhikkhūhi saddhiṁ caṅkamantan”ti? ",
  "sn14.15:2.24": "“Evaṁ, bhante”. ",
  "sn14.15:2.25": "“Sabbe kho ete, bhikkhave, bhikkhū pāpicchā. ",
  "sn14.15:3.1": "Dhātusova, bhikkhave, sattā saṁsandanti samenti. ",
  "sn14.15:3.2": "Hīnādhimuttikā hīnādhimuttikehi saddhiṁ saṁsandanti samenti; ",
  "sn14.15:3.3": "kalyāṇādhimuttikā kalyāṇādhimuttikehi saddhiṁ saṁsandanti samenti. ",
  "sn14.15:3.4": "Atītampi kho, bhikkhave, addhānaṁ dhātusova sattā saṁsandiṁsu samiṁsu. ",
  "sn14.15:3.5": "Hīnādhimuttikā hīnādhimuttikehi saddhiṁ saṁsandiṁsu samiṁsu; ",
  "sn14.15:3.6": "kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu. ",
  "sn14.15:4.1": "Anāgatampi kho, bhikkhave, addhānaṁ dhātusova sattā saṁsandissanti samessanti. ",
  "sn14.15:4.2": "Hīnādhimuttikā hīnādhimuttikehi saddhiṁ saṁsandissanti samessanti; ",
  "sn14.15:4.3": "kalyāṇādhimuttikā kalyāṇādhimuttikehi saddhiṁ saṁsandissanti samessanti. ",
  "sn14.15:5.1": "Etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. ",
  "sn14.15:5.2": "Hīnādhimuttikā hīnādhimuttikehi saddhiṁ saṁsandanti samenti; ",
  "sn14.15:5.3": "kalyāṇādhimuttikā kalyāṇādhimuttikehi saddhiṁ saṁsandanti samentī”ti. ",
  "sn14.15:5.4": "Pañcamaṁ. "
}