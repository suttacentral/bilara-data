{
  "sn22.38:0.1": "Saṁyutta Nikāya 22.38 ",
  "sn22.38:0.2": "4. Natumhākavagga ",
  "sn22.38:0.3": "Dutiyaānandasutta ",
  "sn22.38:1.1": "Sāvatthinidānaṁ. ",
  "sn22.38:1.2": "Ekamantaṁ nisinnaṁ kho āyasmantaṁ ānandaṁ bhagavā etadavoca: ",
  "sn22.38:2.1": "“Sace taṁ, ānanda, evaṁ puccheyyuṁ: ",
  "sn22.38:2.2": "‘katamesaṁ, āvuso ānanda, dhammānaṁ uppādo paññāyittha, vayo paññāyittha, ṭhitassa aññathattaṁ paññāyittha? ",
  "sn22.38:2.3": "Katamesaṁ dhammānaṁ uppādo paññāyissati, vayo paññāyissati, ṭhitassa aññathattaṁ paññāyissati? ",
  "sn22.38:2.4": "Katamesaṁ dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti? ",
  "sn22.38:2.5": "Evaṁ puṭṭho tvaṁ, ānanda, kinti byākareyyāsī”ti? ",
  "sn22.38:2.6": "“Sace maṁ, bhante, evaṁ puccheyyuṁ: ",
  "sn22.38:2.7": "‘katamesaṁ, āvuso ānanda, dhammānaṁ uppādo paññāyittha, vayo paññāyittha, ṭhitassa aññathattaṁ paññāyittha? ",
  "sn22.38:2.8": "Katamesaṁ dhammānaṁ uppādo paññāyissati, vayo paññāyissati, ṭhitassa aññathattaṁ paññāyissati? ",
  "sn22.38:2.9": "Katamesaṁ dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti? ",
  "sn22.38:2.10": "Evaṁ puṭṭhohaṁ, bhante, evaṁ byākareyyaṁ: ",
  "sn22.38:2.11": "‘yaṁ kho, āvuso, rūpaṁ atītaṁ niruddhaṁ vipariṇataṁ; ",
  "sn22.38:2.12": "tassa uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:2.13": "Yā vedanā atītā niruddhā vipariṇatā; ",
  "sn22.38:2.14": "tassā uppādo paññāyittha, vayo paññāyittha, ṭhitāya aññathattaṁ paññāyittha. ",
  "sn22.38:2.15": "Yā saññā … ",
  "sn22.38:2.16": "ye saṅkhārā atītā niruddhā vipariṇatā; ",
  "sn22.38:2.17": "tesaṁ uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:2.18": "Yaṁ viññāṇaṁ atītaṁ niruddhaṁ vipariṇataṁ; ",
  "sn22.38:2.19": "tassa uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:2.20": "Imesaṁ kho, āvuso, dhammānaṁ uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:3.1": "Yaṁ kho, āvuso, rūpaṁ ajātaṁ apātubhūtaṁ; ",
  "sn22.38:3.2": "tassa uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:3.3": "Yā vedanā ajātā apātubhūtā; ",
  "sn22.38:3.4": "tassā uppādo paññāyissati, vayo paññāyissati, ṭhitāya aññathattaṁ paññāyissati. ",
  "sn22.38:3.5": "Yā saññā …pe… ",
  "sn22.38:3.6": "ye saṅkhārā ajātā apātubhūtā; ",
  "sn22.38:3.7": "tesaṁ uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:3.8": "Yaṁ viññāṇaṁ ajātaṁ apātubhūtaṁ; ",
  "sn22.38:3.9": "tassa uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:3.10": "Imesaṁ kho, āvuso, dhammānaṁ uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:4.1": "Yaṁ kho, āvuso, rūpaṁ jātaṁ pātubhūtaṁ; ",
  "sn22.38:4.2": "tassa uppādo paññāyati, vayo paññāyati, ṭhitassa aññathattaṁ paññāyati. ",
  "sn22.38:4.3": "Yā vedanā jātā pātubhūtā …pe… ",
  "sn22.38:4.4": "yā saññā … ",
  "sn22.38:4.5": "ye saṅkhārā jātā pātubhūtā; ",
  "sn22.38:4.6": "tesaṁ uppādo paññāyati, vayo paññāyati, ṭhitassa aññathattaṁ paññāyati. ",
  "sn22.38:4.7": "Yaṁ viññāṇaṁ jātaṁ pātubhūtaṁ tassa uppādo paññāyati, vayo paññāyati, ṭhitassa aññathattaṁ paññāyati. ",
  "sn22.38:4.8": "Imesaṁ kho, āvuso, dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti. ",
  "sn22.38:4.9": "Evaṁ puṭṭhohaṁ, bhante, evaṁ byākareyyan”ti. ",
  "sn22.38:5.1": "“Sādhu sādhu, ānanda. ",
  "sn22.38:5.2": "Yaṁ kho, ānanda, rūpaṁ atītaṁ niruddhaṁ vipariṇataṁ; ",
  "sn22.38:5.3": "tassa uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:5.4": "Yā vedanā … ",
  "sn22.38:5.5": "yā saññā … ",
  "sn22.38:5.6": "ye saṅkhārā … ",
  "sn22.38:5.7": "yaṁ viññāṇaṁ atītaṁ niruddhaṁ vipariṇataṁ; ",
  "sn22.38:5.8": "tassa uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:5.9": "Imesaṁ kho, ānanda, dhammānaṁ uppādo paññāyittha, vayo paññāyittha, ṭhitassa aññathattaṁ paññāyittha. ",
  "sn22.38:6.1": "Yaṁ kho, ānanda, rūpaṁ ajātaṁ apātubhūtaṁ; ",
  "sn22.38:6.2": "tassa uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:6.3": "Yā vedanā … ",
  "sn22.38:6.4": "yā saññā … ",
  "sn22.38:6.5": "ye saṅkhārā … ",
  "sn22.38:6.6": "yaṁ viññāṇaṁ ajātaṁ apātubhūtaṁ; ",
  "sn22.38:6.7": "tassa uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:6.8": "Imesaṁ kho, ānanda, dhammānaṁ uppādo paññāyissati, vayo paññāyissati, ṭhitassa aññathattaṁ paññāyissati. ",
  "sn22.38:7.1": "Yaṁ kho, ānanda, rūpaṁ jātaṁ pātubhūtaṁ; ",
  "sn22.38:7.2": "tassa uppādo paññāyati, vayo paññāyati, ṭhitassa aññathattaṁ paññāyati. ",
  "sn22.38:7.3": "Yā vedanā jātā pātubhūtā … ",
  "sn22.38:7.4": "yā saññā … ",
  "sn22.38:7.5": "ye saṅkhārā … ",
  "sn22.38:7.6": "yaṁ viññāṇaṁ jātaṁ pātubhūtaṁ; ",
  "sn22.38:7.7": "tassa uppādo paññāyati, vayo paññāyati, ṭhitassa aññathattaṁ paññāyati. ",
  "sn22.38:7.8": "Imesaṁ kho, ānanda, dhammānaṁ uppādo paññāyati, vayo paññāyati, ṭhitassa aññathattaṁ paññāyatīti. ",
  "sn22.38:7.9": "Evaṁ puṭṭho tvaṁ, ānanda, evaṁ byākareyyāsī”ti. ",
  "sn22.38:7.10": "Chaṭṭhaṁ. "
}