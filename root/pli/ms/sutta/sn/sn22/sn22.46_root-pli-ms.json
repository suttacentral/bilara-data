{
  "sn22.46:0.1": "Saṁyutta Nikāya 22.46 ",
  "sn22.46:0.2": "5. Attadīpavagga ",
  "sn22.46:0.3": "Dutiyaaniccasutta ",
  "sn22.46:1.1": "Sāvatthinidānaṁ. ",
  "sn22.46:1.2": "“Rūpaṁ, bhikkhave, aniccaṁ. ",
  "sn22.46:1.3": "Yadaniccaṁ taṁ dukkhaṁ; ",
  "sn22.46:1.4": "yaṁ dukkhaṁ tadanattā; ",
  "sn22.46:1.5": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.46:1.6": "Vedanā aniccā … ",
  "sn22.46:1.7": "saññā aniccā … ",
  "sn22.46:1.8": "saṅkhārā aniccā … ",
  "sn22.46:1.9": "viññāṇaṁ aniccaṁ. ",
  "sn22.46:1.10": "Yadaniccaṁ taṁ dukkhaṁ; ",
  "sn22.46:1.11": "yaṁ dukkhaṁ tadanattā; ",
  "sn22.46:1.12": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.46:2.1": "Evametaṁ yathābhūtaṁ sammappaññāya passato pubbantānudiṭṭhiyo na honti. ",
  "sn22.46:2.2": "Pubbantānudiṭṭhīnaṁ asati, aparantānudiṭṭhiyo na honti. ",
  "sn22.46:2.3": "Aparantānudiṭṭhīnaṁ asati, thāmaso parāmāso na hoti. ",
  "sn22.46:2.4": "Thāmase parāmāse asati rūpasmiṁ … ",
  "sn22.46:2.5": "vedanāya … ",
  "sn22.46:2.6": "saññāya … ",
  "sn22.46:2.7": "saṅkhāresu … ",
  "sn22.46:2.8": "viññāṇasmiṁ cittaṁ virajjati vimuccati anupādāya āsavehi. ",
  "sn22.46:2.9": "Vimuttattā ṭhitaṁ. Ṭhitattā santusitaṁ. Santusitattā na paritassati. Aparitassaṁ paccattaññeva parinibbāyati. ",
  "sn22.46:2.10": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn22.46:2.11": "Catutthaṁ. "
}