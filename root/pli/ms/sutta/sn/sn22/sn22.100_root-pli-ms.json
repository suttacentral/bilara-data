{
  "sn22.100:0.1": "Saṁyutta Nikāya 22.100 ",
  "sn22.100:0.2": "10. Pupphavagga ",
  "sn22.100:0.3": "Dutiyagaddulabaddhasutta ",
  "sn22.100:1.1": "Sāvatthinidānaṁ. ",
  "sn22.100:1.2": "“Anamataggoyaṁ, bhikkhave, saṁsāro. ",
  "sn22.100:1.3": "Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn22.100:1.4": "Seyyathāpi, bhikkhave, sā gaddulabaddho daḷhe khīle vā thambhe vā upanibaddho. So gacchati cepi tameva khīlaṁ vā thambhaṁ vā upagacchati; tiṭṭhati cepi tameva khīlaṁ vā thambhaṁ vā upatiṭṭhati; nisīdati cepi tameva khīlaṁ vā thambhaṁ vā upanisīdati; nipajjati cepi tameva khīlaṁ vā thambhaṁ vā upanipajjati. ",
  "sn22.100:1.5": "Evameva kho, bhikkhave, assutavā puthujjano rūpaṁ ‘etaṁ mama, esohamasmi, eso me attā’ti samanupassati. ",
  "sn22.100:1.6": "Vedanaṁ … ",
  "sn22.100:1.7": "saññaṁ … ",
  "sn22.100:1.8": "saṅkhāre … ",
  "sn22.100:1.9": "viññāṇaṁ ‘etaṁ mama, esohamasmi, eso me attā’ti samanupassati. ",
  "sn22.100:1.10": "So gacchati cepi ime pañcupādānakkhandhe upagacchati; ",
  "sn22.100:1.11": "tiṭṭhati cepi ime pañcupādānakkhandhe upatiṭṭhati; ",
  "sn22.100:1.12": "nisīdati cepi ime pañcupādānakkhandhe upanisīdati; ",
  "sn22.100:1.13": "nipajjati cepi ime pañcupādānakkhandhe upanipajjati. ",
  "sn22.100:1.14": "Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ: ",
  "sn22.100:1.15": "‘dīgharattamidaṁ cittaṁ saṅkiliṭṭhaṁ rāgena dosena mohenā’ti. ",
  "sn22.100:1.16": "Cittasaṅkilesā, bhikkhave, sattā saṅkilissanti; ",
  "sn22.100:1.17": "cittavodānā sattā visujjhanti. ",
  "sn22.100:2.1": "Diṭṭhaṁ vo, bhikkhave, caraṇaṁ nāma cittan”ti? ",
  "sn22.100:2.2": "“Evaṁ, bhante”. ",
  "sn22.100:2.3": "“Tampi kho, bhikkhave, caraṇaṁ nāma cittaṁ citteneva cittitaṁ. Tenapi kho, bhikkhave, caraṇena cittena cittaññeva cittataraṁ. ",
  "sn22.100:2.4": "Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ: ",
  "sn22.100:2.5": "‘dīgharattamidaṁ cittaṁ saṅkiliṭṭhaṁ rāgena dosena mohenā’ti. ",
  "sn22.100:2.6": "Cittasaṅkilesā, bhikkhave, sattā saṅkilissanti; ",
  "sn22.100:2.7": "cittavodānā sattā visujjhanti. ",
  "sn22.100:3.1": "Nāhaṁ, bhikkhave, aññaṁ ekanikāyampi samanupassāmi evaṁ cittaṁ yathayidaṁ, bhikkhave, tiracchānagatā pāṇā. ",
  "sn22.100:3.2": "tepi kho, bhikkhave, tiracchānagatā pāṇā citteneva cittitā, tehipi kho, bhikkhave, tiracchānagatehi pāṇehi cittaññeva cittataraṁ. ",
  "sn22.100:3.3": "Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ: ",
  "sn22.100:3.4": "‘dīgharattamidaṁ cittaṁ saṅkiliṭṭhaṁ rāgena dosena mohenā’ti. ",
  "sn22.100:3.5": "Cittasaṅkilesā, bhikkhave, sattā saṅkilissanti; ",
  "sn22.100:3.6": "cittavodānā sattā visujjhanti. ",
  "sn22.100:4.1": "Seyyathāpi, bhikkhave, rajako vā cittakārako vā rajanāya vā lākhāya vā haliddiyā vā nīliyā vā mañjiṭṭhāya vā suparimaṭṭhe phalake vā bhittiyā vā dussapaṭṭe vā itthirūpaṁ vā purisarūpaṁ vā abhinimmineyya sabbaṅgapaccaṅgiṁ; ",
  "sn22.100:4.2": "evameva kho, bhikkhave, assutavā puthujjano rūpaññeva abhinibbattento abhinibbatteti, vedanaññeva …pe… saññaññeva … saṅkhāreyeva … viññāṇaññeva abhinibbattento abhinibbatteti. ",
  "sn22.100:4.3": "Taṁ kiṁ maññatha, bhikkhave, ",
  "sn22.100:4.4": "rūpaṁ niccaṁ vā aniccaṁ vā”ti? ",
  "sn22.100:4.5": "“Aniccaṁ, bhante”. ",
  "sn22.100:4.6": "“Vedanā … ",
  "sn22.100:4.7": "saññā … ",
  "sn22.100:4.8": "saṅkhārā … ",
  "sn22.100:4.9": "viññāṇaṁ …pe… ",
  "sn22.100:4.10": "“tasmātiha, bhikkhave …pe… ",
  "sn22.100:4.11": "evaṁ passaṁ …pe… ",
  "sn22.100:4.12": "nāparaṁ itthattāyāti pajānātī”ti. ",
  "sn22.100:4.13": "Aṭṭhamaṁ. "
}