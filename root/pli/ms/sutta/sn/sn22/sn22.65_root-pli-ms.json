{
  "sn22.65:0.1": "Saṁyutta Nikāya 22.65 ",
  "sn22.65:0.2": "7. Arahantavagga ",
  "sn22.65:0.3": "Abhinandamānasutta ",
  "sn22.65:1.1": "Sāvatthinidānaṁ. ",
  "sn22.65:1.2": "Atha kho aññataro bhikkhu …pe… ekamantaṁ nisinno kho so bhikkhu bhagavantaṁ etadavoca: ",
  "sn22.65:1.3": "“sādhu me, bhante, bhagavā saṅkhittena …pe… pahitatto vihareyyan”ti. ",
  "sn22.65:1.4": "“Abhinandamāno kho, bhikkhu, baddho mārassa; ",
  "sn22.65:1.5": "anabhinandamāno mutto pāpimato”ti. ",
  "sn22.65:1.6": "“Aññātaṁ, bhagavā, aññātaṁ, sugatā”ti. ",
  "sn22.65:2.1": "“Yathā kathaṁ pana tvaṁ, bhikkhu, mayā saṅkhittena bhāsitassa vitthārena atthaṁ ājānāsī”ti? ",
  "sn22.65:2.2": "“Rūpaṁ kho, bhante, abhinandamāno baddho mārassa; ",
  "sn22.65:2.3": "anabhinandamāno mutto pāpimato. ",
  "sn22.65:2.4": "Vedanaṁ … ",
  "sn22.65:2.5": "saññaṁ … ",
  "sn22.65:2.6": "saṅkhāre … ",
  "sn22.65:2.7": "viññāṇaṁ abhinandamāno baddho mārassa; ",
  "sn22.65:2.8": "anabhinandamāno mutto pāpimato. ",
  "sn22.65:2.9": "Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti. ",
  "sn22.65:3.1": "“Sādhu sādhu, bhikkhu. ",
  "sn22.65:3.2": "Sādhu kho tvaṁ, bhikkhu, mayā saṅkhittena bhāsitassa vitthārena atthaṁ ājānāsi. ",
  "sn22.65:3.3": "Rūpaṁ kho, bhikkhu, abhinandamāno baddho mārassa; ",
  "sn22.65:3.4": "anabhinandamāno mutto pāpimato. ",
  "sn22.65:3.5": "Vedanaṁ … ",
  "sn22.65:3.6": "saññaṁ … ",
  "sn22.65:3.7": "saṅkhāre … ",
  "sn22.65:3.8": "viññāṇaṁ abhinandamāno baddho mārassa; ",
  "sn22.65:3.9": "anabhinandamāno mutto pāpimato. ",
  "sn22.65:3.10": "Imassa kho, bhikkhu, mayā saṅkhittena bhāsitassa evaṁ vitthārena attho daṭṭhabbo”ti …pe… ",
  "sn22.65:3.11": "aññataro ca pana so bhikkhu arahataṁ ahosīti. ",
  "sn22.65:3.12": "Tatiyaṁ. "
}