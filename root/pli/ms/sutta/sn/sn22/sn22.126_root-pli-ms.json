{
  "sn22.126:0.1": "Saṁyutta Nikāya 22.126 ",
  "sn22.126:0.2": "13. Avijjāvagga ",
  "sn22.126:0.3": "Samudayadhammasutta ",
  "sn22.126:1.1": "Sāvatthinidānaṁ. ",
  "sn22.126:1.2": "Atha kho aññataro bhikkhu yena bhagavā tenupasaṅkami; upasaṅkamitvā …pe… ekamantaṁ nisinno kho so bhikkhu bhagavantaṁ etadavoca: ",
  "sn22.126:1.3": "“‘avijjā, avijjā’ti, bhante, vuccati. ",
  "sn22.126:1.4": "Katamā nu kho, bhante, avijjā; ",
  "sn22.126:1.5": "kittāvatā ca avijjāgato hotī”ti? ",
  "sn22.126:2.1": "“Idha, bhikkhu, assutavā puthujjano samudayadhammaṁ rūpaṁ ‘samudayadhammaṁ rūpan’ti yathābhūtaṁ nappajānāti; ",
  "sn22.126:2.2": "vayadhammaṁ rūpaṁ ‘vayadhammaṁ rūpan’ti yathābhūtaṁ nappajānāti; ",
  "sn22.126:2.3": "samudayavayadhammaṁ rūpaṁ ‘samudayavayadhammaṁ rūpan’ti yathābhūtaṁ nappajānāti. ",
  "sn22.126:2.4": "Samudayadhammaṁ vedanaṁ ‘samudayadhammā vedanā’ti yathābhūtaṁ nappajānāti; ",
  "sn22.126:2.5": "vayadhammaṁ vedanaṁ ‘vayadhammā vedanā’ti yathābhūtaṁ nappajānāti; ",
  "sn22.126:2.6": "samudayavayadhammaṁ vedanaṁ ‘samudayavayadhammā vedanā’ti yathābhūtaṁ nappajānāti. ",
  "sn22.126:2.7": "Samudayadhammaṁ saññaṁ …pe… ",
  "sn22.126:2.8": "samudayadhamme saṅkhāre ‘samudayadhammā saṅkhārā’ti yathābhūtaṁ nappajānāti; ",
  "sn22.126:2.9": "vayadhamme saṅkhāre ‘vayadhammā saṅkhārā’ti yathābhūtaṁ nappajānāti; ",
  "sn22.126:2.10": "samudayavayadhamme saṅkhāre ‘samudayavayadhammā saṅkhārā’ti yathābhūtaṁ nappajānāti. ",
  "sn22.126:2.11": "Samudayadhammaṁ viññāṇaṁ ‘samudayadhammaṁ viññāṇan’ti yathābhūtaṁ nappajānāti; ",
  "sn22.126:2.12": "vayadhammaṁ viññāṇaṁ ‘vayadhammaṁ viññāṇan’ti yathābhūtaṁ nappajānāti; ",
  "sn22.126:2.13": "samudayavayadhammaṁ viññāṇaṁ ‘samudayavayadhammaṁ viññāṇan’ti yathābhūtaṁ nappajānāti. ",
  "sn22.126:2.14": "Ayaṁ vuccati, bhikkhu, avijjā; ",
  "sn22.126:2.15": "ettāvatā ca avijjāgato hotī”ti. ",
  "sn22.126:3.1": "Evaṁ vutte, so bhikkhu bhagavantaṁ etadavoca: ",
  "sn22.126:3.2": "“‘vijjā, vijjā’ti, bhante, vuccati. ",
  "sn22.126:3.3": "Katamā nu kho, bhante, vijjā; ",
  "sn22.126:3.4": "kittāvatā ca vijjāgato hotī”ti? ",
  "sn22.126:4.1": "“Idha, bhikkhu, sutavā ariyasāvako samudayadhammaṁ rūpaṁ ‘samudayadhammaṁ rūpan’ti yathābhūtaṁ pajānāti; ",
  "sn22.126:4.2": "vayadhammaṁ rūpaṁ ‘vayadhammaṁ rūpan’ti yathābhūtaṁ pajānāti; ",
  "sn22.126:4.3": "samudayavayadhammaṁ rūpaṁ ‘samudayavayadhammaṁ rūpan’ti yathābhūtaṁ pajānāti. ",
  "sn22.126:4.4": "Samudayadhammaṁ vedanaṁ ‘samudayadhammā vedanā’ti yathābhūtaṁ pajānāti; ",
  "sn22.126:4.5": "vayadhammaṁ vedanaṁ ‘vayadhammā vedanā’ti yathābhūtaṁ pajānāti; ",
  "sn22.126:4.6": "samudayavayadhammaṁ vedanaṁ ‘samudayavayadhammā vedanā’ti yathābhūtaṁ pajānāti. ",
  "sn22.126:4.7": "Samudayadhammaṁ saññaṁ … ",
  "sn22.126:4.8": "samudayadhamme saṅkhāre ‘samudayadhammā saṅkhārā’ti yathābhūtaṁ pajānāti; ",
  "sn22.126:4.9": "vayadhamme saṅkhāre ‘vayadhammā saṅkhārā’ti yathābhūtaṁ pajānāti; ",
  "sn22.126:4.10": "samudayavayadhamme saṅkhāre ‘samudayavayadhammā saṅkhārā’ti yathābhūtaṁ pajānāti. ",
  "sn22.126:4.11": "Samudayadhammaṁ viññāṇaṁ ‘samudayadhammaṁ viññāṇan’ti yathābhūtaṁ pajānāti; ",
  "sn22.126:4.12": "vayadhammaṁ viññāṇaṁ ‘vayadhammaṁ viññāṇan’ti yathābhūtaṁ pajānāti; ",
  "sn22.126:4.13": "samudayavayadhammaṁ viññāṇaṁ ‘samudayavayadhammaṁ viññāṇan’ti yathābhūtaṁ pajānāti. ",
  "sn22.126:4.14": "Ayaṁ vuccati, bhikkhu, vijjā; ",
  "sn22.126:4.15": "ettāvatā ca vijjāgato hotī”ti. ",
  "sn22.126:4.16": "Paṭhamaṁ. "
}