{
  "sn22.76:0.1": "Saṁyutta Nikāya 22.76 ",
  "sn22.76:0.2": "8. Khajjanīyavagga ",
  "sn22.76:0.3": "Arahantasutta ",
  "sn22.76:1.1": "Sāvatthinidānaṁ. ",
  "sn22.76:1.2": "“Rūpaṁ, bhikkhave, aniccaṁ. ",
  "sn22.76:1.3": "Yadaniccaṁ taṁ dukkhaṁ; ",
  "sn22.76:1.4": "yaṁ dukkhaṁ tadanattā; ",
  "sn22.76:1.5": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.76:1.6": "Vedanā … ",
  "sn22.76:1.7": "saññā … ",
  "sn22.76:1.8": "saṅkhārā … ",
  "sn22.76:1.9": "viññāṇaṁ aniccaṁ. ",
  "sn22.76:1.10": "Yadaniccaṁ taṁ dukkhaṁ; ",
  "sn22.76:1.11": "yaṁ dukkhaṁ tadanattā; ",
  "sn22.76:1.12": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.76:2.1": "Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi … saññāyapi … saṅkhāresupi … viññāṇasmimpi nibbindati. ",
  "sn22.76:2.2": "Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ",
  "sn22.76:2.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn22.76:2.4": "Yāvatā, bhikkhave, sattāvāsā, yāvatā bhavaggaṁ, ete aggā, ete seṭṭhā lokasmiṁ yadidaṁ arahanto”ti. ",
  "sn22.76:3.1": "Idamavoca bhagavā. ",
  "sn22.76:3.2": "Idaṁ vatvāna sugato athāparaṁ etadavoca satthā: ",
  "sn22.76:4.1": "“Sukhino vata arahanto, ",
  "sn22.76:4.2": "taṇhā tesaṁ na vijjati; ",
  "sn22.76:4.3": "Asmimāno samucchinno, ",
  "sn22.76:4.4": "mohajālaṁ padālitaṁ. ",
  "sn22.76:5.1": "Anejaṁ te anuppattā, ",
  "sn22.76:5.2": "cittaṁ tesaṁ anāvilaṁ; ",
  "sn22.76:5.3": "Loke anupalittā te, ",
  "sn22.76:5.4": "brahmabhūtā anāsavā. ",
  "sn22.76:6.1": "Pañcakkhandhe pariññāya, ",
  "sn22.76:6.2": "satta saddhammagocarā; ",
  "sn22.76:6.3": "Pasaṁsiyā sappurisā, ",
  "sn22.76:6.4": "puttā buddhassa orasā. ",
  "sn22.76:7.1": "Sattaratanasampannā, ",
  "sn22.76:7.2": "Tīsu sikkhāsu sikkhitā; ",
  "sn22.76:7.3": "Anuvicaranti mahāvīrā, ",
  "sn22.76:7.4": "Pahīnabhayabheravā. ",
  "sn22.76:8.1": "Dasahaṅgehi sampannā, ",
  "sn22.76:8.2": "mahānāgā samāhitā; ",
  "sn22.76:8.3": "Ete kho seṭṭhā lokasmiṁ, ",
  "sn22.76:8.4": "taṇhā tesaṁ na vijjati. ",
  "sn22.76:9.1": "Asekhañāṇamuppannaṁ, ",
  "sn22.76:9.2": "antimoyaṁ samussayo; ",
  "sn22.76:9.3": "Yo sāro brahmacariyassa, ",
  "sn22.76:9.4": "tasmiṁ aparapaccayā. ",
  "sn22.76:10.1": "Vidhāsu na vikampanti, ",
  "sn22.76:10.2": "vippamuttā punabbhavā; ",
  "sn22.76:10.3": "Dantabhūmimanuppattā, ",
  "sn22.76:10.4": "te loke vijitāvino. ",
  "sn22.76:11.1": "Uddhaṁ tiriyaṁ apācīnaṁ, ",
  "sn22.76:11.2": "nandī tesaṁ na vijjati; ",
  "sn22.76:11.3": "Nadanti te sīhanādaṁ, ",
  "sn22.76:11.4": "buddhā loke anuttarā”ti. ",
  "sn22.76:11.5": "Catutthaṁ. "
}