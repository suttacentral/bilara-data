{
  "sn22.33:0.1": "Saṁyutta Nikāya 22.33 ",
  "sn22.33:0.2": "4. Natumhākavagga ",
  "sn22.33:0.3": "Natumhākasutta ",
  "sn22.33:1.1": "Sāvatthinidānaṁ. ",
  "sn22.33:1.2": "“Yaṁ, bhikkhave, na tumhākaṁ, taṁ pajahatha. ",
  "sn22.33:1.3": "Taṁ vo pahīnaṁ hitāya sukhāya bhavissati. ",
  "sn22.33:1.4": "Kiñca, bhikkhave, na tumhākaṁ? ",
  "sn22.33:1.5": "Rūpaṁ, bhikkhave, na tumhākaṁ, taṁ pajahatha. ",
  "sn22.33:1.6": "Taṁ vo pahīnaṁ hitāya sukhāya bhavissati. ",
  "sn22.33:1.7": "Vedanā na tumhākaṁ, taṁ pajahatha. ",
  "sn22.33:1.8": "Sā vo pahīnā hitāya sukhāya bhavissati. ",
  "sn22.33:1.9": "Saññā na tumhākaṁ … ",
  "sn22.33:1.10": "saṅkhārā na tumhākaṁ, te pajahatha. ",
  "sn22.33:1.11": "Te vo pahīnā hitāya sukhāya bhavissanti. ",
  "sn22.33:1.12": "Viññāṇaṁ na tumhākaṁ, taṁ pajahatha. ",
  "sn22.33:1.13": "Taṁ vo pahīnaṁ hitāya sukhāya bhavissati. ",
  "sn22.33:2.1": "Seyyathāpi, bhikkhave, yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā ḍaheyya vā yathāpaccayaṁ vā kareyya. ",
  "sn22.33:2.2": "Api nu tumhākaṁ evamassa: ",
  "sn22.33:2.3": "‘amhe jano harati vā ḍahati vā yathāpaccayaṁ vā karotī’”ti? ",
  "sn22.33:2.4": "“No hetaṁ, bhante”. ",
  "sn22.33:2.5": "“Taṁ kissa hetu”? ",
  "sn22.33:2.6": "“Na hi no etaṁ, bhante, attā vā attaniyaṁ vā”ti. ",
  "sn22.33:2.7": "“Evameva kho, bhikkhave, rūpaṁ na tumhākaṁ, taṁ pajahatha. ",
  "sn22.33:2.8": "Taṁ vo pahīnaṁ hitāya sukhāya bhavissati. ",
  "sn22.33:2.9": "Vedanā na tumhākaṁ, taṁ pajahatha. ",
  "sn22.33:2.10": "Sā vo pahīnā hitāya sukhāya bhavissati. ",
  "sn22.33:2.11": "Saññā na tumhākaṁ … ",
  "sn22.33:2.12": "saṅkhārā na tumhākaṁ … ",
  "sn22.33:2.13": "viññāṇaṁ na tumhākaṁ, taṁ pajahatha. ",
  "sn22.33:2.14": "Taṁ vo pahīnaṁ hitāya sukhāya bhavissatī”ti. ",
  "sn22.33:2.15": "Paṭhamaṁ. "
}