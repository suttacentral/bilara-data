{
  "sn22.22:0.1": "Saṁyutta Nikāya 22.22 ",
  "sn22.22:0.2": "3. Bhāravagga ",
  "sn22.22:0.3": "Bhārasutta ",
  "sn22.22:1.1": "Sāvatthiyaṁ … tatra kho … ",
  "sn22.22:1.2": "“bhārañca vo, bhikkhave, desessāmi bhārahārañca bhārādānañca bhāranikkhepanañca. ",
  "sn22.22:1.3": "Taṁ suṇātha. ",
  "sn22.22:1.4": "Katamo ca, bhikkhave, bhāro? ",
  "sn22.22:1.5": "Pañcupādānakkhandhā tissa vacanīyaṁ. ",
  "sn22.22:1.6": "Katame pañca? ",
  "sn22.22:1.7": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ",
  "sn22.22:1.8": "ayaṁ vuccati, bhikkhave, bhāro. ",
  "sn22.22:2.1": "Katamo ca, bhikkhave, bhārahāro? ",
  "sn22.22:2.2": "Puggalo tissa vacanīyaṁ. ",
  "sn22.22:2.3": "Yvāyaṁ āyasmā evaṁnāmo evaṅgotto; ",
  "sn22.22:2.4": "ayaṁ vuccati, bhikkhave, bhārahāro. ",
  "sn22.22:3.1": "Katamañca, bhikkhave, bhārādānaṁ? ",
  "sn22.22:3.2": "Yāyaṁ taṇhā ponobhavikā nandīrāgasahagatā tatratatrābhinandinī, seyyathidaṁ—",
  "sn22.22:3.3": "kāmataṇhā, bhavataṇhā, vibhavataṇhā. ",
  "sn22.22:3.4": "Idaṁ vuccati, bhikkhave, bhārādānaṁ. ",
  "sn22.22:4.1": "Katamañca, bhikkhave, bhāranikkhepanaṁ? ",
  "sn22.22:4.2": "Yo tassāyeva taṇhāya asesavirāganirodho cāgo paṭinissaggo mutti anālayo. ",
  "sn22.22:4.3": "Idaṁ vuccati, bhikkhave, bhāranikkhepanan”ti. ",
  "sn22.22:5.1": "Idamavoca bhagavā. ",
  "sn22.22:5.2": "Idaṁ vatvāna sugato athāparaṁ etadavoca satthā: ",
  "sn22.22:6.1": "“Bhārā have pañcakkhandhā, ",
  "sn22.22:6.2": "bhārahāro ca puggalo; ",
  "sn22.22:6.3": "Bhārādānaṁ dukhaṁ loke, ",
  "sn22.22:6.4": "bhāranikkhepanaṁ sukhaṁ. ",
  "sn22.22:7.1": "Nikkhipitvā garuṁ bhāraṁ, ",
  "sn22.22:7.2": "aññaṁ bhāraṁ anādiya; ",
  "sn22.22:7.3": "Samūlaṁ taṇhamabbuyha, ",
  "sn22.22:7.4": "nicchāto parinibbuto”ti. ",
  "sn22.22:7.5": "Paṭhamaṁ. "
}