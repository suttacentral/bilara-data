{
  "sn48.10:0.1": "Saṁyutta Nikāya 48.10 ",
  "sn48.10:0.2": "1. Suddhikavagga ",
  "sn48.10:0.3": "Dutiyavibhaṅgasutta ",
  "sn48.10:1.1": "“Pañcimāni, bhikkhave, indriyāni. ",
  "sn48.10:1.2": "Katamāni pañca? ",
  "sn48.10:1.3": "Saddhindriyaṁ …pe… paññindriyaṁ. ",
  "sn48.10:1.4": "Katamañca, bhikkhave, saddhindriyaṁ? ",
  "sn48.10:1.5": "Idha, bhikkhave, ariyasāvako saddho hoti, saddahati tathāgatassa bodhiṁ: ",
  "sn48.10:1.6": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti—",
  "sn48.10:1.7": "idaṁ vuccati, bhikkhave, saddhindriyaṁ. ",
  "sn48.10:2.1": "Katamañca, bhikkhave, vīriyindriyaṁ? ",
  "sn48.10:2.2": "Idha, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48.10:2.3": "So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48.10:2.4": "uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48.10:2.5": "anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati; ",
  "sn48.10:2.6": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—",
  "sn48.10:2.7": "idaṁ vuccati, bhikkhave, vīriyindriyaṁ. ",
  "sn48.10:3.1": "Katamañca, bhikkhave, satindriyaṁ? ",
  "sn48.10:3.2": "Idha, bhikkhave, ariyasāvako satimā hoti paramena satinepakkena samannāgato, cirakatampi cirabhāsitampi saritā anussaritā. ",
  "sn48.10:3.3": "So kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn48.10:3.4": "vedanāsu …pe… ",
  "sn48.10:3.5": "citte …pe… ",
  "sn48.10:3.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn48.10:3.7": "idaṁ vuccati, bhikkhave, satindriyaṁ. ",
  "sn48.10:4.1": "Katamañca, bhikkhave, samādhindriyaṁ? ",
  "sn48.10:4.2": "Idha, bhikkhave, ariyasāvako vossaggārammaṇaṁ karitvā labhati samādhiṁ, labhati cittassa ekaggataṁ. ",
  "sn48.10:4.3": "So vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn48.10:4.4": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn48.10:4.5": "Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati. ",
  "sn48.10:4.6": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—",
  "sn48.10:4.7": "idaṁ vuccati, bhikkhave, samādhindriyaṁ. ",
  "sn48.10:5.1": "Katamañca, bhikkhave, paññindriyaṁ? ",
  "sn48.10:5.2": "Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya, sammā dukkhakkhayagāminiyā. ",
  "sn48.10:5.3": "So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti—",
  "sn48.10:5.4": "idaṁ vuccati, bhikkhave, paññindriyaṁ. ",
  "sn48.10:5.5": "Imāni kho, bhikkhave, pañcindriyānī”ti. ",
  "sn48.10:5.6": "Dasamaṁ. ",
  "sn48.10:5.7": "Suddhikavaggo paṭhamo. ",
  "sn48.10:6.0": "Tassuddānaṁ",
  "sn48.10:6.1": "Suddhikañceva dve sotā, ",
  "sn48.10:6.2": "arahantā apare duve; ",
  "sn48.10:6.3": "Samaṇabrāhmaṇā daṭṭhabbaṁ, ",
  "sn48.10:6.4": "vibhaṅgā apare duveti. "
}