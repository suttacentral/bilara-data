{
  "sn56.30:0.1": "Saṁyutta Nikāya 56.30 ",
  "sn56.30:0.2": "3. Koṭigāmavagga ",
  "sn56.30:0.3": "Gavampatisutta ",
  "sn56.30:1.1": "Ekaṁ samayaṁ sambahulā therā bhikkhū cetesu viharanti sahañcanike. ",
  "sn56.30:1.2": "Tena kho pana samayena sambahulānaṁ therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi: ",
  "sn56.30:1.3": "“yo nu kho, āvuso, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passatī”ti. ",
  "sn56.30:2.1": "Evaṁ vutte, āyasmā gavampati thero bhikkhū etadavoca: ",
  "sn56.30:2.2": "“sammukhā metaṁ, āvuso, bhagavato sutaṁ, sammukhā paṭiggahitaṁ: ",
  "sn56.30:2.3": "‘yo, bhikkhave, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passati. ",
  "sn56.30:2.4": "Yo dukkhasamudayaṁ passati dukkhampi so passati, dukkhanirodhampi passati, dukkhanirodhagāminiṁ paṭipadampi passati. ",
  "sn56.30:2.5": "Yo dukkhanirodhaṁ passati dukkhampi so passati, dukkhasamudayampi passati, dukkhanirodhagāminiṁ paṭipadampi passati. ",
  "sn56.30:2.6": "Yo dukkhanirodhagāminiṁ paṭipadaṁ passati dukkhampi so passati, dukkhasamudayampi passati, dukkhanirodhampi passatī’”ti. ",
  "sn56.30:2.7": "Dasamaṁ. ",
  "sn56.30:2.8": "Koṭigāmavaggo tatiyo. ",
  "sn56.30:3.0": "Tassuddānaṁ",
  "sn56.30:3.1": "Dve vajjī sammāsambuddho, ",
  "sn56.30:3.2": "arahaṁ āsavakkhayo; ",
  "sn56.30:3.3": "Mittaṁ tathā ca loko ca, ",
  "sn56.30:3.4": "pariññeyyaṁ gavampatīti. "
}