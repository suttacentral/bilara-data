{
  "sn51.13:0.1": "Saṁyutta Nikāya 51.13 ",
  "sn51.13:0.2": "2. Pāsādakampanavagga ",
  "sn51.13:0.3": "Chandasamādhisutta ",
  "sn51.13:1.1": "“Chandañce, bhikkhave, bhikkhu nissāya labhati samādhiṁ, labhati cittassa ekaggataṁ—",
  "sn51.13:1.2": "ayaṁ vuccati chandasamādhi. ",
  "sn51.13:1.3": "So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:1.4": "Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:1.5": "Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:1.6": "Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:1.7": "Ime vuccanti ‘padhānasaṅkhārā’ti. ",
  "sn51.13:1.8": "Iti ayañca chando, ayañca chandasamādhi, ime ca padhānasaṅkhārā—",
  "sn51.13:1.9": "ayaṁ vuccati, bhikkhave, chandasamādhippadhānasaṅkhārasamannāgato iddhipādo. ",
  "sn51.13:2.1": "Vīriyañce, bhikkhave, bhikkhu nissāya labhati samādhiṁ, labhati cittassa ekaggataṁ—",
  "sn51.13:2.2": "ayaṁ vuccati ‘vīriyasamādhi’. ",
  "sn51.13:2.3": "So anuppannānaṁ …pe… ",
  "sn51.13:2.4": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:2.5": "Ime vuccanti ‘padhānasaṅkhārā’ti. ",
  "sn51.13:2.6": "Iti idañca vīriyaṁ, ayañca vīriyasamādhi, ime ca padhānasaṅkhārā—",
  "sn51.13:2.7": "ayaṁ vuccati, bhikkhave, vīriyasamādhippadhānasaṅkhārasamannāgato iddhipādo. ",
  "sn51.13:3.1": "Cittañce, bhikkhave, bhikkhu nissāya labhati samādhiṁ, labhati cittassa ekaggataṁ—",
  "sn51.13:3.2": "ayaṁ vuccati ‘cittasamādhi’. ",
  "sn51.13:3.3": "So anuppannānaṁ pāpakānaṁ …pe… ",
  "sn51.13:3.4": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:3.5": "Ime vuccanti ‘padhānasaṅkhārā’ti. ",
  "sn51.13:3.6": "Iti idañca cittaṁ, ayañca cittasamādhi, ime ca padhānasaṅkhārā—",
  "sn51.13:3.7": "ayaṁ vuccati, bhikkhave, cittasamādhippadhānasaṅkhārasamannāgato iddhipādo. ",
  "sn51.13:4.1": "Vīmaṁsañce, bhikkhave, bhikkhu nissāya labhati samādhiṁ, labhati cittassa ekaggataṁ—",
  "sn51.13:4.2": "ayaṁ vuccati ‘vīmaṁsāsamādhi’. ",
  "sn51.13:4.3": "So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati …pe… ",
  "sn51.13:4.4": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. ",
  "sn51.13:4.5": "Ime vuccanti ‘padhānasaṅkhārā’ti. ",
  "sn51.13:4.6": "Iti ayañca vīmaṁsā, ayañca vīmaṁsāsamādhi, ime ca padhānasaṅkhārā—",
  "sn51.13:4.7": "ayaṁ vuccati, bhikkhave, vīmaṁsāsamādhippadhānasaṅkhārasamannāgato iddhipādo”ti. ",
  "sn51.13:4.8": "Tatiyaṁ. "
}