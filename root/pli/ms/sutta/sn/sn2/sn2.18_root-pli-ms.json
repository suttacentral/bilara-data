{
  "sn2.18:0.1": "Saṁyutta Nikāya 2.18 ",
  "sn2.18:0.2": "2. Anāthapiṇḍikavagga ",
  "sn2.18:0.3": "Kakudhasutta ",
  "sn2.18:1.1": "Evaṁ me sutaṁ—",
  "sn2.18:1.2": "ekaṁ samayaṁ bhagavā sākete viharati añjanavane migadāye. ",
  "sn2.18:1.3": "Atha kho kakudho devaputto abhikkantāya rattiyā abhikkantavaṇṇo kevalakappaṁ añjanavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho kakudho devaputto bhagavantaṁ etadavoca: ",
  "sn2.18:1.4": "“nandasi, samaṇā”ti? ",
  "sn2.18:1.5": "“Kiṁ laddhā, āvuso”ti? ",
  "sn2.18:1.6": "“Tena hi, samaṇa, socasī”ti? ",
  "sn2.18:1.7": "“Kiṁ jīyittha, āvuso”ti? ",
  "sn2.18:1.8": "“Tena hi, samaṇa, neva nandasi na ca socasī”ti? ",
  "sn2.18:1.9": "“Evamāvuso”ti. ",
  "sn2.18:2.1": "“Kacci tvaṁ anagho bhikkhu, ",
  "sn2.18:2.2": "kacci nandī na vijjati; ",
  "sn2.18:2.3": "Kacci taṁ ekamāsīnaṁ, ",
  "sn2.18:2.4": "aratī nābhikīratī”ti. ",
  "sn2.18:3.1": "“Anagho ve ahaṁ yakkha, ",
  "sn2.18:3.2": "atho nandī na vijjati; ",
  "sn2.18:3.3": "Atho maṁ ekamāsīnaṁ, ",
  "sn2.18:3.4": "aratī nābhikīratī”ti. ",
  "sn2.18:4.1": "“Kathaṁ tvaṁ anagho bhikkhu, ",
  "sn2.18:4.2": "kathaṁ nandī na vijjati; ",
  "sn2.18:4.3": "Kathaṁ taṁ ekamāsīnaṁ, ",
  "sn2.18:4.4": "aratī nābhikīratī”ti. ",
  "sn2.18:5.1": "“Aghajātassa ve nandī, ",
  "sn2.18:5.2": "nandījātassa ve aghaṁ; ",
  "sn2.18:5.3": "Anandī anagho bhikkhu, ",
  "sn2.18:5.4": "evaṁ jānāhi āvuso”ti. ",
  "sn2.18:6.1": "“Cirassaṁ vata passāmi, ",
  "sn2.18:6.2": "brāhmaṇaṁ parinibbutaṁ; ",
  "sn2.18:6.3": "Anandiṁ anaghaṁ bhikkhuṁ, ",
  "sn2.18:6.4": "tiṇṇaṁ loke visattikan”ti. "
}