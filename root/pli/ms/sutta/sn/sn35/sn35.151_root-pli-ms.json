{
  "sn35.151:0.1": "Saṁyutta Nikāya 35.151 ",
  "sn35.151:0.2": "15. Navapurāṇavagga ",
  "sn35.151:0.3": "Antevāsikasutta ",
  "sn35.151:1.1": "“Anantevāsikamidaṁ, bhikkhave, brahmacariyaṁ vussati anācariyakaṁ. ",
  "sn35.151:1.2": "Santevāsiko, bhikkhave, bhikkhu sācariyako dukkhaṁ na phāsu viharati. ",
  "sn35.151:1.3": "Anantevāsiko, bhikkhave, bhikkhu anācariyako sukhaṁ phāsu viharati. ",
  "sn35.151:1.4": "Kathañca, bhikkhu, santevāsiko sācariyako dukkhaṁ na phāsu viharati? ",
  "sn35.151:1.5": "Idha, bhikkhave, bhikkhuno cakkhunā rūpaṁ disvā uppajjanti pāpakā akusalā dhammā sarasaṅkappā saṁyojaniyā. ",
  "sn35.151:1.6": "Tyāssa anto vasanti, antassa vasanti pāpakā akusalā dhammāti. ",
  "sn35.151:1.7": "Tasmā santevāsikoti vuccati. ",
  "sn35.151:1.8": "Te naṁ samudācaranti, samudācaranti naṁ pāpakā akusalā dhammāti. ",
  "sn35.151:1.9": "Tasmā sācariyakoti vuccati …pe…. ",
  "sn35.151:2.1": "Puna caparaṁ, bhikkhave, bhikkhuno jivhāya rasaṁ sāyitvā uppajjanti pāpakā akusalā dhammā sarasaṅkappā saṁyojaniyā. ",
  "sn35.151:2.2": "Tyāssa anto vasanti, antassa vasanti pāpakā akusalā dhammāti. ",
  "sn35.151:2.3": "Tasmā santevāsikoti vuccati. ",
  "sn35.151:2.4": "Te naṁ samudācaranti, samudācaranti naṁ pāpakā akusalā dhammāti. Tasmā sācariyakoti vuccati …pe…. ",
  "sn35.151:3.1": "Puna caparaṁ, bhikkhave, bhikkhuno manasā dhammaṁ viññāya uppajjanti pāpakā akusalā dhammā sarasaṅkappā saṁyojaniyā. ",
  "sn35.151:3.2": "Tyāssa anto vasanti, antassa vasanti pāpakā akusalā dhammāti. ",
  "sn35.151:3.3": "Tasmā santevāsikoti vuccati. ",
  "sn35.151:3.4": "Te naṁ samudācaranti, samudācaranti naṁ pāpakā akusalā dhammāti. ",
  "sn35.151:3.5": "Tasmā sācariyakoti vuccati. ",
  "sn35.151:3.6": "Evaṁ kho, bhikkhave, bhikkhu santevāsiko sācariyako dukkhaṁ, na phāsu viharati. ",
  "sn35.151:4.1": "Kathañca, bhikkhave, bhikkhu anantevāsiko anācariyako sukhaṁ phāsu viharati? ",
  "sn35.151:4.2": "Idha, bhikkhave, bhikkhuno cakkhunā rūpaṁ disvā na uppajjanti pāpakā akusalā dhammā sarasaṅkappā saṁyojaniyā. ",
  "sn35.151:4.3": "Tyāssa na anto vasanti, nāssa anto vasanti pāpakā akusalā dhammāti. ",
  "sn35.151:4.4": "Tasmā anantevāsikoti vuccati. ",
  "sn35.151:4.5": "Te naṁ na samudācaranti, na samudācaranti naṁ pāpakā akusalā dhammāti. ",
  "sn35.151:4.6": "Tasmā anācariyakoti vuccati …pe…. ",
  "sn35.151:5.1": "Puna caparaṁ, bhikkhave, bhikkhuno jivhāya rasaṁ sāyitvā na uppajjanti pāpakā akusalā dhammā sarasaṅkappā saṁyojaniyā. ",
  "sn35.151:5.2": "Tyāssa na anto vasanti, nāssa anto vasanti pāpakā akusalā dhammāti. ",
  "sn35.151:5.3": "Tasmā anantevāsikoti vuccati. ",
  "sn35.151:5.4": "Te naṁ na samudācaranti, na samudācaranti naṁ pāpakā akusalā dhammāti. Tasmā anācariyakoti vuccati …pe…. ",
  "sn35.151:6.1": "Puna caparaṁ, bhikkhave, bhikkhuno manasā dhammaṁ viññāya na uppajjanti pāpakā akusalā dhammā sarasaṅkappā saṁyojaniyā. ",
  "sn35.151:6.2": "Tyāssa na anto vasanti, nāssa anto vasanti pāpakā akusalā dhammāti. ",
  "sn35.151:6.3": "Tasmā anantevāsikoti vuccati. ",
  "sn35.151:6.4": "Te naṁ na samudācaranti, na samudācaranti naṁ pāpakā akusalā dhammāti. ",
  "sn35.151:6.5": "Tasmā anācariyakoti vuccati. ",
  "sn35.151:6.6": "Evaṁ kho, bhikkhave, bhikkhu anantevāsiko anācariyako sukhaṁ phāsu viharati. ",
  "sn35.151:6.7": "Anantevāsikamidaṁ, bhikkhave, brahmacariyaṁ vussati. ",
  "sn35.151:6.8": "Anācariyakaṁ santevāsiko, bhikkhave, bhikkhu sācariyako dukkhaṁ, na phāsu viharati. ",
  "sn35.151:6.9": "Anantevāsiko, bhikkhave, bhikkhu anācariyako sukhaṁ phāsu viharatī”ti. ",
  "sn35.151:6.10": "Chaṭṭhaṁ. "
}