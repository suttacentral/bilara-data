{
  "sn35.101:0.1": "Saṁyutta Nikāya 35.101 ",
  "sn35.101:0.2": "10. Saḷavagga ",
  "sn35.101:0.3": "Paṭhamanatumhākasutta ",
  "sn35.101:1.1": "“Yaṁ, bhikkhave, na tumhākaṁ, taṁ pajahatha. ",
  "sn35.101:1.2": "Taṁ vo pahīnaṁ hitāya sukhāya bhavissati. ",
  "sn35.101:1.3": "Kiñca, bhikkhave, na tumhākaṁ? ",
  "sn35.101:1.4": "Cakkhu, bhikkhave, na tumhākaṁ. ",
  "sn35.101:1.5": "Taṁ pajahatha. ",
  "sn35.101:1.6": "Taṁ vo pahīnaṁ hitāya sukhāya bhavissati. ",
  "sn35.101:1.7": "Rūpā na tumhākaṁ. ",
  "sn35.101:1.8": "Te pajahatha. ",
  "sn35.101:1.9": "Te vo pahīnā hitāya sukhāya bhavissanti. ",
  "sn35.101:1.10": "Cakkhuviññāṇaṁ na tumhākaṁ. ",
  "sn35.101:1.11": "Taṁ pajahatha. ",
  "sn35.101:1.12": "Taṁ vo pahīnaṁ hitāya sukhāya bhavissati. ",
  "sn35.101:1.13": "Cakkhusamphasso na tumhākaṁ. ",
  "sn35.101:1.14": "Taṁ pajahatha. ",
  "sn35.101:1.15": "So vo pahīno hitāya sukhāya bhavissati. ",
  "sn35.101:1.16": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na tumhākaṁ. ",
  "sn35.101:1.17": "Taṁ pajahatha. ",
  "sn35.101:1.18": "Taṁ vo pahīnaṁ hitāya sukhāya bhavissati. ",
  "sn35.101:1.19": "…pe… ",
  "sn35.101:2.1": "Jivhā na tumhākaṁ. ",
  "sn35.101:2.2": "Taṁ pajahatha. ",
  "sn35.101:2.3": "Sā vo pahīnā hitāya sukhāya bhavissati. ",
  "sn35.101:2.4": "Rasā na tumhākaṁ. ",
  "sn35.101:2.5": "Te pajahatha. ",
  "sn35.101:2.6": "Te vo pahīnā hitāya sukhāya bhavissanti. ",
  "sn35.101:2.7": "Jivhāviññāṇaṁ na tumhākaṁ. ",
  "sn35.101:2.8": "Taṁ pajahatha. ",
  "sn35.101:2.9": "Taṁ vo pahīnaṁ hitāya sukhāya bhavissati. ",
  "sn35.101:2.10": "Jivhāsamphasso na tumhākaṁ. ",
  "sn35.101:2.11": "Taṁ pajahatha. ",
  "sn35.101:2.12": "So vo pahīno hitāya sukhāya bhavissati. ",
  "sn35.101:2.13": "Yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na tumhākaṁ. ",
  "sn35.101:2.14": "Taṁ pajahatha. Taṁ vo pahīnaṁ hitāya sukhāya bhavissati …pe…. ",
  "sn35.101:3.1": "Mano na tumhākaṁ. ",
  "sn35.101:3.2": "Taṁ pajahatha. ",
  "sn35.101:3.3": "So vo pahīno hitāya sukhāya bhavissati. ",
  "sn35.101:3.4": "Dhammā na tumhākaṁ. ",
  "sn35.101:3.5": "Te pajahatha. ",
  "sn35.101:3.6": "Te vo pahīnā hitāya sukhāya bhavissanti. ",
  "sn35.101:3.7": "Manoviññāṇaṁ na tumhākaṁ. ",
  "sn35.101:3.8": "Taṁ pajahatha. ",
  "sn35.101:3.9": "Taṁ vo pahīnaṁ hitāya sukhāya bhavissati. ",
  "sn35.101:3.10": "Manosamphasso na tumhākaṁ. ",
  "sn35.101:3.11": "Taṁ pajahatha. ",
  "sn35.101:3.12": "So vo pahīno hitāya sukhāya bhavissati. ",
  "sn35.101:3.13": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na tumhākaṁ. ",
  "sn35.101:3.14": "Taṁ pajahatha. ",
  "sn35.101:3.15": "Taṁ vo pahīnaṁ hitāya sukhāya bhavissati. ",
  "sn35.101:4.1": "Seyyathāpi, bhikkhave, yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā ḍaheyya vā yathāpaccayaṁ vā kareyya, ",
  "sn35.101:4.2": "api nu tumhākaṁ evamassa: ",
  "sn35.101:4.3": "‘amhe jano harati vā ḍahati vā yathāpaccayaṁ vā karotī’”ti? ",
  "sn35.101:5.1": "“No hetaṁ, bhante”. ",
  "sn35.101:6.1": "“Taṁ kissa hetu”? ",
  "sn35.101:7.1": "“Na hi no etaṁ, bhante, attā vā attaniyaṁ vā”ti. ",
  "sn35.101:8.1": "“Evameva kho, bhikkhave, cakkhu na tumhākaṁ. ",
  "sn35.101:8.2": "Taṁ pajahatha. ",
  "sn35.101:8.3": "Taṁ vo pahīnaṁ hitāya sukhāya bhavissati. ",
  "sn35.101:8.4": "Rūpā na tumhākaṁ … ",
  "sn35.101:8.5": "cakkhuviññāṇaṁ … ",
  "sn35.101:8.6": "cakkhusamphasso …pe… ",
  "sn35.101:8.7": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na tumhākaṁ. ",
  "sn35.101:8.8": "Taṁ pajahatha. ",
  "sn35.101:8.9": "Taṁ vo pahīnaṁ hitāya sukhāya bhavissatī”ti. ",
  "sn35.101:8.10": "Aṭṭhamaṁ. "
}