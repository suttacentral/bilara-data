{
  "sn35.62:0.1": "Saṁyutta Nikāya 35.62 ",
  "sn35.62:0.2": "6. Avijjāvagga ",
  "sn35.62:0.3": "Dutiyasabbupādānapariyādānasutta ",
  "sn35.62:1.1": "“Sabbupādānapariyādānāya vo, bhikkhave, dhammaṁ desessāmi. ",
  "sn35.62:1.2": "Taṁ suṇātha. ",
  "sn35.62:1.3": "Katamo ca, bhikkhave, sabbupādānapariyādānāya dhammo? ",
  "sn35.62:2.1": "Taṁ kiṁ maññatha, bhikkhave, ",
  "sn35.62:2.2": "cakkhu niccaṁ vā aniccaṁ vā”ti? ",
  "sn35.62:3.1": "“Aniccaṁ, bhante”. ",
  "sn35.62:4.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.62:5.1": "“Dukkhaṁ, bhante”. ",
  "sn35.62:6.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.62:6.2": "‘etaṁ mama, esohamasmi, eso me attā’”ti? ",
  "sn35.62:7.1": "“No hetaṁ, bhante”. ",
  "sn35.62:8.1": "“Rūpā …pe… ",
  "sn35.62:8.2": "cakkhuviññāṇaṁ niccaṁ vā aniccaṁ vā”ti? ",
  "sn35.62:9.1": "“Aniccaṁ, bhante” …pe…. ",
  "sn35.62:10.1": "“Cakkhusamphasso nicco vā anicco vā”ti? ",
  "sn35.62:11.1": "“Anicco, bhante” …pe…. ",
  "sn35.62:12.1": "“Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? ",
  "sn35.62:13.1": "“Aniccaṁ, bhante” …pe…. ",
  "sn35.62:14.1": "“Sotaṁ … ",
  "sn35.62:14.2": "ghānaṁ … ",
  "sn35.62:14.3": "jivhā … ",
  "sn35.62:14.4": "kāyo … ",
  "sn35.62:14.5": "mano … ",
  "sn35.62:14.6": "dhammā … ",
  "sn35.62:14.7": "manoviññāṇaṁ … ",
  "sn35.62:14.8": "manosamphasso … ",
  "sn35.62:14.9": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi niccaṁ vā aniccaṁ vā”ti? ",
  "sn35.62:15.1": "“Aniccaṁ, bhante”. ",
  "sn35.62:16.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.62:17.1": "“Dukkhaṁ, bhante”. ",
  "sn35.62:18.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.62:18.2": "‘etaṁ mama, esohamasmi, eso me attā’”ti? ",
  "sn35.62:19.1": "“No hetaṁ, bhante”. ",
  "sn35.62:20.1": "“Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. ",
  "sn35.62:20.2": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati …pe… ",
  "sn35.62:20.3": "jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṁ jivhāsamphassapaccayā uppajjati …pe… ",
  "sn35.62:20.4": "manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. ",
  "sn35.62:20.5": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. ",
  "sn35.62:20.6": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.62:20.7": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn35.62:20.8": "Ayaṁ kho, bhikkhave, sabbupādānapariyādānāya dhammo”ti. ",
  "sn35.62:20.9": "Dasamaṁ. ",
  "sn35.62:20.10": "Avijjāvaggo paṭhamo. ",
  "sn35.62:21.0": "Tassuddānaṁ",
  "sn35.62:21.1": "Avijjā saṁyojanā dve, ",
  "sn35.62:21.2": "āsavena duve vuttā; ",
  "sn35.62:21.3": "Anusayā apare dve, ",
  "sn35.62:21.4": "pariññā dve pariyādinnaṁ; ",
  "sn35.62:21.5": "Vaggo tena pavuccatīti. "
}