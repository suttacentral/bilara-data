{
  "sn35.228:0.1": "Saṁyutta Nikāya 35.228 ",
  "sn35.228:0.2": "18. Samuddavagga ",
  "sn35.228:0.3": "Paṭhamasamuddasutta ",
  "sn35.228:1.1": "“‘Samuddo, samuddo’ti, bhikkhave, assutavā puthujjano bhāsati. ",
  "sn35.228:1.2": "Neso, bhikkhave, ariyassa vinaye samuddo. ",
  "sn35.228:1.3": "Mahā eso, bhikkhave, udakarāsi mahāudakaṇṇavo. ",
  "sn35.228:1.4": "Cakkhu, bhikkhave, purisassa samuddo; ",
  "sn35.228:1.5": "tassa rūpamayo vego. ",
  "sn35.228:2.1": "Yo taṁ rūpamayaṁ vegaṁ sahati, ayaṁ vuccati, bhikkhave, atari cakkhusamuddaṁ saūmiṁ sāvaṭṭaṁ sagāhaṁ sarakkhasaṁ; ",
  "sn35.228:2.2": "tiṇṇo pāraṅgato thale tiṭṭhati brāhmaṇo …pe… ",
  "sn35.228:2.3": "jivhā, bhikkhave, purisassa samuddo; ",
  "sn35.228:2.4": "tassa rasamayo vego. ",
  "sn35.228:2.5": "Yo taṁ rasamayaṁ vegaṁ sahati, ayaṁ vuccati, bhikkhave, atari jivhāsamuddaṁ saūmiṁ sāvaṭṭaṁ sagāhaṁ sarakkhasaṁ; ",
  "sn35.228:2.6": "tiṇṇo pāraṅgato thale tiṭṭhati brāhmaṇo …pe… ",
  "sn35.228:2.7": "mano, bhikkhave, purisassa samuddo; ",
  "sn35.228:2.8": "tassa dhammamayo vego. ",
  "sn35.228:2.9": "Yo taṁ dhammamayaṁ vegaṁ sahati, ayaṁ vuccati, bhikkhave, atari manosamuddaṁ saūmiṁ sāvaṭṭaṁ sagāhaṁ sarakkhasaṁ; ",
  "sn35.228:2.10": "tiṇṇo pāraṅgato thale tiṭṭhati brāhmaṇo”ti. ",
  "sn35.228:2.11": "Idamavoca …pe… ",
  "sn35.228:2.12": "satthā: ",
  "sn35.228:3.1": "“Yo imaṁ samuddaṁ sagāhaṁ sarakkhasaṁ, ",
  "sn35.228:3.2": "Saūmiṁ sāvaṭṭaṁ sabhayaṁ duttaraṁ accatari; ",
  "sn35.228:3.3": "Sa vedagū vusitabrahmacariyo, ",
  "sn35.228:3.4": "Lokantagū pāragatoti vuccatī”ti. ",
  "sn35.228:3.5": "Paṭhamaṁ. "
}