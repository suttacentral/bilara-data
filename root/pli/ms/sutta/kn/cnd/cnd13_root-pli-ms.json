{
  "cnd13:0.1": "Cūḷaniddesa ",
  "cnd13:0.2": "Pārāyanavagganiddesa ",
  "cnd13:0.3": "Pucchāniddesa ",
  "cnd13:0.4": "9. Todeyyamāṇavapucchāniddesa ",
  "cnd13:1.1": "<b>Yasmiṁ kāmā na vasanti,</b> ",
  "cnd13:1.2": "(iccāyasmā todeyyo) ",
  "cnd13:1.3": "<b>Taṇhā yassa na vijjati;</b> ",
  "cnd13:1.4": "<b>Kathaṅkathā ca yo tiṇṇo,</b> ",
  "cnd13:1.5": "<b>Vimokkho tassa kīdiso. </b> ",
  "cnd13:2.1": "<b>Yasmiṁ kāmā na vasantī</b>ti yasmiṁ kāmā na vasanti na saṁvasanti na āvasanti na parivasantīti—",
  "cnd13:2.2": "yasmiṁ kāmā na vasanti. ",
  "cnd13:2.3": "<b>Iccāyasmā todeyyo</b>ti. ",
  "cnd13:2.4": "<b>Iccā</b>ti padasandhi …pe… padānupubbatāpetaṁ—",
  "cnd13:2.5": "iccāti. ",
  "cnd13:2.6": "<b>Āyasmā</b>ti piyavacanaṁ …pe…. ",
  "cnd13:2.7": "<b>Todeyyo</b>ti tassa brāhmaṇassa nāmaṁ …pe… abhilāpoti—",
  "cnd13:2.8": "iccāyasmā todeyyo. ",
  "cnd13:3.1": "<b>Taṇhā yassa na vijjatī</b>ti taṇhā yassa natthi na atthi na saṁvijjati nupalabbhati ñāṇagginā daḍḍhāti—",
  "cnd13:3.2": "taṇhā yassa na vijjati. ",
  "cnd13:4.1": "<b>Kathaṅkathā ca yo tiṇṇo</b>ti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:4.2": "kathaṅkathā ca yo tiṇṇo. ",
  "cnd13:5.1": "<b>Vimokkho tassa kīdiso</b>ti vimokkho tassa kīdiso kiṁsaṇṭhito kiṁpakāro kiṁpaṭibhāgo icchitabboti vimokkhaṁ pucchatīti—",
  "cnd13:5.2": "vimokkho tassa kīdiso. ",
  "cnd13:5.3": "Tenāha so brāhmaṇo—",
  "cnd13:6.1": "“Yasmiṁ kāmā na vasanti, ",
  "cnd13:6.2": "(iccāyasmā todeyyo) ",
  "cnd13:6.3": "Taṇhā yassa na vijjati; ",
  "cnd13:6.4": "Kathaṅkathā ca yo tiṇṇo, ",
  "cnd13:6.5": "Vimokkho tassa kīdiso”ti. ",
  "cnd13:7.1": "<b>Yasmiṁ kāmā na vasanti,</b> ",
  "cnd13:7.2": "(todeyyāti bhagavā) ",
  "cnd13:7.3": "<b>Taṇhā yassa na vijjati;</b> ",
  "cnd13:7.4": "<b>Kathaṅkathā ca yo tiṇṇo,</b> ",
  "cnd13:7.5": "<b>Vimokkho tassa nāparo. </b> ",
  "cnd13:8.1": "<b>Yasmiṁ kāmā na vasantī</b>ti. ",
  "cnd13:8.2": "<b>Yasmin</b>ti yasmiṁ puggale arahante khīṇāsave. ",
  "cnd13:8.3": "<b>Kāmā</b>ti uddānato dve kāmā—",
  "cnd13:8.4": "vatthukāmā ca kilesakāmā ca …pe… ",
  "cnd13:8.5": "ime vuccanti vatthukāmā …pe… ",
  "cnd13:8.6": "ime vuccanti kilesakāmā. ",
  "cnd13:8.7": "<b>Yasmiṁ kāmā na vasantī</b>ti yasmiṁ kāmā na vasanti na saṁvasanti na āvasanti na parivasantīti—",
  "cnd13:8.8": "yasmiṁ kāmā na vasanti. ",
  "cnd13:9.1": "<b>Todeyyāti bhagavā</b>ti. ",
  "cnd13:9.2": "<b>Todeyyā</b>ti bhagavā taṁ brāhmaṇaṁ nāmena ālapati. ",
  "cnd13:9.3": "<b>Bhagavā</b>ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd13:9.4": "todeyyāti bhagavā. ",
  "cnd13:10.1": "<b>Taṇhā yassa na vijjatī</b>ti. ",
  "cnd13:10.2": "<b>Taṇhā</b>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. ",
  "cnd13:10.3": "<b>Yassā</b>ti arahato khīṇāsavassa. ",
  "cnd13:10.4": "<b>Taṇhā yassa na vijjatī</b>ti taṇhā yassa natthi na atthi na saṁvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—",
  "cnd13:10.5": "taṇhā yassa na vijjati. ",
  "cnd13:11.1": "<b>Kathaṅkathā ca yo tiṇṇo</b>ti kathaṅkathā vuccati vicikicchā. ",
  "cnd13:11.2": "Dukkhe kaṅkhā …pe… chambhitattaṁ cittassa manovilekho. ",
  "cnd13:11.3": "<b>Yo</b>ti yo so arahaṁ khīṇāsavo. ",
  "cnd13:11.4": "<b>Kathaṅkathā ca yo tiṇṇo</b>ti kathaṅkathā ca yo tiṇṇo uttiṇṇo nitthiṇṇo atikkanto samatikkanto vītivattoti—",
  "cnd13:11.5": "kathaṅkathā ca yo tiṇṇo. ",
  "cnd13:12.1": "<b>Vimokkho tassa nāparo</b>ti natthi tassa aparo vimokkho. ",
  "cnd13:12.2": "Yena vimokkhena vimucceyya vimutto so. ",
  "cnd13:12.3": "Kataṁ tassa vimokkhena karaṇīyanti—",
  "cnd13:12.4": "vimokkho tassa nāparo. ",
  "cnd13:12.5": "Tenāha bhagavā—",
  "cnd13:13.1": "“Yasmiṁ kāmā na vasanti, ",
  "cnd13:13.2": "(todeyyāti bhagavā) ",
  "cnd13:13.3": "Taṇhā yassa na vijjati; ",
  "cnd13:13.4": "Kathaṅkathā ca yo tiṇṇo, ",
  "cnd13:13.5": "Vimokkho tassa nāparo”ti. ",
  "cnd13:14.1": "<b>Nirāsaso so uda āsasāno,</b> ",
  "cnd13:14.2": "<b>Paññāṇavā so uda paññakappī;</b> ",
  "cnd13:14.3": "<b>Muniṁ ahaṁ sakka yathā vijaññaṁ,</b> ",
  "cnd13:14.4": "<b>Taṁ me viyācikkha samantacakkhu. </b> ",
  "cnd13:15.1": "<b>Nirāsaso so uda āsasāno</b>ti nittaṇho so, udāhu sataṇho rūpe āsīsati, sadde …pe… ",
  "cnd13:15.2": "gandhe … ",
  "cnd13:15.3": "rase … ",
  "cnd13:15.4": "phoṭṭhabbe … ",
  "cnd13:15.5": "kulaṁ … ",
  "cnd13:15.6": "gaṇaṁ … ",
  "cnd13:15.7": "āvāsaṁ … ",
  "cnd13:15.8": "lābhaṁ … ",
  "cnd13:15.9": "yasaṁ … ",
  "cnd13:15.10": "pasaṁsaṁ … ",
  "cnd13:15.11": "sukhaṁ … ",
  "cnd13:15.12": "cīvaraṁ … ",
  "cnd13:15.13": "piṇḍapātaṁ … ",
  "cnd13:15.14": "senāsanaṁ … ",
  "cnd13:15.15": "gilānapaccayabhesajjaparikkhāraṁ … ",
  "cnd13:15.16": "kāmadhātuṁ … ",
  "cnd13:15.17": "rūpadhātuṁ … ",
  "cnd13:15.18": "arūpadhātuṁ … ",
  "cnd13:15.19": "kāmabhavaṁ … ",
  "cnd13:15.20": "rūpabhavaṁ … ",
  "cnd13:15.21": "arūpabhavaṁ … ",
  "cnd13:15.22": "saññābhavaṁ … ",
  "cnd13:15.23": "asaññābhavaṁ … ",
  "cnd13:15.24": "nevasaññānāsaññābhavaṁ … ",
  "cnd13:15.25": "ekavokārabhavaṁ … ",
  "cnd13:15.26": "catuvokārabhavaṁ … ",
  "cnd13:15.27": "pañcavokārabhavaṁ … ",
  "cnd13:15.28": "atītaṁ … ",
  "cnd13:15.29": "anāgataṁ … ",
  "cnd13:15.30": "paccuppannaṁ … ",
  "cnd13:15.31": "diṭṭhasutamutaviññātabbe dhamme āsīsati sādiyati pattheti piheti abhijappatīti—",
  "cnd13:15.32": "nirāsaso so uda āsasāno. ",
  "cnd13:16.1": "<b>Paññāṇavā so uda paññakappī</b>ti. ",
  "cnd13:16.2": "<b>Paññāṇavā so</b>ti paṇḍito paññavā buddhimā ñāṇī vibhāvī medhāvī. ",
  "cnd13:16.3": "<b>Uda paññakappī</b>ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā diṭṭhikappaṁ vā kappeti janeti sañjaneti nibbatteti abhinibbattetīti—",
  "cnd13:16.4": "paññāṇavā so uda paññakappī. ",
  "cnd13:17.1": "<b>Muniṁ ahaṁ sakka yathā vijaññan</b>ti. ",
  "cnd13:17.2": "<b>Sakkā</b>ti sakko bhagavā. ",
  "cnd13:17.3": "Sakyakulā pabbajitotipi sakko. ",
  "cnd13:17.4": "Atha vā aḍḍho mahaddhano dhanavātipi sakko. ",
  "cnd13:17.5": "Tassimāni dhanāni, seyyathidaṁ—",
  "cnd13:17.6": "saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhananti. ",
  "cnd13:17.7": "Tehi anekavidhehi dhanaratanehi aḍḍho mahaddhano dhanavātipi sakko. ",
  "cnd13:17.8": "Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. ",
  "cnd13:17.9": "<b>Muniṁ ahaṁ sakka yathā vijaññan</b>ti sakka yathāhaṁ muniṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyanti—",
  "cnd13:17.10": "muniṁ ahaṁ sakka yathā vijaññaṁ. ",
  "cnd13:18.1": "<b>Taṁ me viyācikkha samantacakkhū</b>ti. ",
  "cnd13:18.2": "<b>Tan</b>ti yaṁ pucchāmi yaṁ yācāmi yaṁ ajjhesāmi yaṁ pasādemi. ",
  "cnd13:18.3": "<b>Viyācikkhā</b>ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. ",
  "cnd13:18.4": "<b>Samantacakkhū</b>ti samantacakkhu vuccati sabbaññutañāṇaṁ …pe… ",
  "cnd13:18.5": "tathāgato tena samantacakkhūti—",
  "cnd13:18.6": "taṁ me viyācikkha samantacakkhu. ",
  "cnd13:18.7": "Tenāha so brāhmaṇo—",
  "cnd13:19.1": "“Nirāsaso so uda āsasāno, ",
  "cnd13:19.2": "Paññāṇavā so uda paññakappī; ",
  "cnd13:19.3": "Muniṁ ahaṁ sakka yathā vijaññaṁ, ",
  "cnd13:19.4": "Taṁ me viyācikkha samantacakkhū”ti. ",
  "cnd13:20.1": "<b>Nirāsaso so na ca āsasāno,</b> ",
  "cnd13:20.2": "<b>Paññāṇavā so na ca paññakappī;</b> ",
  "cnd13:20.3": "<b>Evampi todeyya muniṁ vijāna,</b> ",
  "cnd13:20.4": "<b>Akiñcanaṁ kāmabhave asattaṁ. </b> ",
  "cnd13:21.1": "<b>Nirāsaso so na ca āsasāno</b>ti nittaṇho so. ",
  "cnd13:21.2": "Na so sataṇho rūpe nāsīsati. ",
  "cnd13:21.3": "Sadde …pe… ",
  "cnd13:21.4": "gandhe … ",
  "cnd13:21.5": "diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—",
  "cnd13:21.6": "nirāsaso so na ca āsasāno. ",
  "cnd13:22.1": "<b>Paññāṇavā so na ca paññakappī</b>ti. ",
  "cnd13:22.2": "<b>Paññāṇavā</b>ti paṇḍito paññavā buddhimā ñāṇī vibhāvī medhāvī. ",
  "cnd13:22.3": "<b>Na ca paññakappī</b>ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā na kappeti diṭṭhikappaṁ vā na kappeti na janeti na sañjaneti na nibbatteti nābhinibbattetīti—",
  "cnd13:22.4": "paññāṇavā so na ca paññakappī. ",
  "cnd13:23.1": "<b>Evampi todeyya muniṁ vijānā</b>ti. ",
  "cnd13:23.2": "<b>Munī</b>ti monaṁ vuccati ñāṇaṁ …pe… saṅgajālamaticca so muni. ",
  "cnd13:23.3": "<b>Evampi todeyya muniṁ vijānā</b>ti todeyya, evaṁ muniṁ jāna paṭijāna paṭivijāna paṭivijjhāti—",
  "cnd13:23.4": "evampi todeyya muniṁ vijāna. ",
  "cnd13:24.1": "<b>Akiñcanaṁ kāmabhave asattan</b>ti. ",
  "cnd13:24.2": "<b>Akiñcanan</b>ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. ",
  "cnd13:24.3": "Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. ",
  "cnd13:24.4": "<b>Kāmā</b>ti uddānato dve kāmā—",
  "cnd13:24.5": "vatthukāmā ca kilesakāmā ca …pe… ",
  "cnd13:24.6": "ime vuccanti vatthukāmā …pe… ",
  "cnd13:24.7": "ime vuccanti kilesakāmā. ",
  "cnd13:24.8": "<b>Bhavā</b>ti dve bhavā—",
  "cnd13:24.9": "kammabhavo ca paṭisandhiko ca punabbhavo …pe… ",
  "cnd13:24.10": "ayaṁ paṭisandhiko punabbhavo. ",
  "cnd13:25.1": "<b>Akiñcanaṁ kāmabhave asattan</b>ti akiñcanaṁ puggalaṁ kāme ca bhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti—",
  "cnd13:25.2": "akiñcanaṁ kāmabhave asattaṁ. ",
  "cnd13:25.3": "Tenāha bhagavā—",
  "cnd13:26.1": "“Nirāsaso so na ca āsasāno, ",
  "cnd13:26.2": "Paññāṇavā so na ca paññakappī; ",
  "cnd13:26.3": "Evampi todeyya muniṁ vijāna, ",
  "cnd13:26.4": "Akiñcanaṁ kāmabhave asattan”ti. ",
  "cnd13:27.1": "Saha gāthāpariyosānā …pe… ",
  "cnd13:27.2": "satthā me bhante bhagavā, sāvakohamasmīti. ",
  "cnd13:27.3": "Todeyyamāṇavapucchāniddeso navamo. "
}