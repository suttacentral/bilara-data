{
  "snp2.5:0.1": "Sutta Nipāta 2.5 ",
  "snp2.5:0.2": "Sūcilomasutta ",
  "snp2.5:1.1": "Evaṁ me sutaṁ—",
  "snp2.5:1.2": "ekaṁ samayaṁ bhagavā gayāyaṁ viharati ṭaṅkitamañce sūcilomassa yakkhassa bhavane. ",
  "snp2.5:1.3": "Tena kho pana samayena kharo ca yakkho sūcilomo ca yakkho bhagavato avidūre atikkamanti. ",
  "snp2.5:1.4": "Atha kho kharo yakkho sūcilomaṁ yakkhaṁ etadavoca: ",
  "snp2.5:1.5": "“eso samaṇo”ti. ",
  "snp2.5:1.6": "“Neso samaṇo, samaṇako eso. ",
  "snp2.5:1.7": "Yāvāhaṁ jānāmi yadi vā so samaṇo, yadi vā so samaṇako”ti. ",
  "snp2.5:2.1": "Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṁ upanāmesi. ",
  "snp2.5:2.2": "Atha kho bhagavā kāyaṁ apanāmesi. ",
  "snp2.5:2.3": "Atha kho sūcilomo yakkho bhagavantaṁ etadavoca: ",
  "snp2.5:2.4": "“bhāyasi maṁ, samaṇā”ti? ",
  "snp2.5:2.5": "“Na khvāhaṁ taṁ, āvuso, bhāyāmi; ",
  "snp2.5:2.6": "api ca te samphasso pāpako”ti. ",
  "snp2.5:3.1": "“Pañhaṁ taṁ, samaṇa, pucchissāmi. ",
  "snp2.5:3.2": "Sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī”ti. ",
  "snp2.5:4.1": "“Na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṁ vā khipeyya hadayaṁ vā phāleyya pādesu vā gahetvā pāragaṅgāya khipeyya. ",
  "snp2.5:4.2": "Api ca tvaṁ, āvuso, puccha yadākaṅkhasī”ti. ",
  "snp2.5:4.3": "Atha kho sūcilomo yakkho bhagavantaṁ gāthāya ajjhabhāsi: ",
  "snp2.5:5.1": "“Rāgo ca doso ca kutonidānā, ",
  "snp2.5:5.2": "Aratī ratī lomahaṁso kutojā; ",
  "snp2.5:5.3": "Kuto samuṭṭhāya manovitakkā, ",
  "snp2.5:5.4": "Kumārakā dhaṅkamivossajanti”. ",
  "snp2.5:6.1": "“Rāgo ca doso ca itonidānā, ",
  "snp2.5:6.2": "Aratī ratī lomahaṁso itojā; ",
  "snp2.5:6.3": "Ito samuṭṭhāya manovitakkā, ",
  "snp2.5:6.4": "Kumārakā dhaṅkamivossajanti. ",
  "snp2.5:7.1": "Snehajā attasambhūtā, ",
  "snp2.5:7.2": "Nigrodhasseva khandhajā; ",
  "snp2.5:7.3": "Puthū visattā kāmesu, ",
  "snp2.5:7.4": "Māluvāva vitatāvane. ",
  "snp2.5:8.1": "Ye naṁ pajānanti yatonidānaṁ, ",
  "snp2.5:8.2": "Te naṁ vinodenti suṇohi yakkha; ",
  "snp2.5:8.3": "Te duttaraṁ oghamimaṁ taranti, ",
  "snp2.5:8.4": "Atiṇṇapubbaṁ apunabbhavāyā”ti. ",
  "snp2.5:8.5": "Sūcilomasuttaṁ pañcamaṁ. "
}