{
  "ja547:0.1": "Jātaka",
  "ja547:0.2": "Mahānipāta",
  "ja547:0.3": "Mūgapakkhavagga",
  "ja547:0.4": "Vessantarajātaka",
  "ja547:1.0.1": "1. Dasavarakathā",
  "ja547:1.1": "“Phussatī varavaṇṇābhe,",
  "ja547:1.2": "varassu dasadhā vare;",
  "ja547:1.3": "Pathabyā cārupubbaṅgi,",
  "ja547:1.4": "yaṁ tuyhaṁ manaso piyaṁ”.",
  "ja547:2.1": "“Devarāja namo tyatthu,",
  "ja547:2.2": "kiṁ pāpaṁ pakataṁ mayā;",
  "ja547:2.3": "Rammā cāvesi maṁ ṭhānā,",
  "ja547:2.4": "vātova dharaṇīruhaṁ”.",
  "ja547:3.1": "“Na ceva te kataṁ pāpaṁ,",
  "ja547:3.2": "na ca me tvamasi appiyā;",
  "ja547:3.3": "Puññañca te parikkhīṇaṁ,",
  "ja547:3.4": "yena tevaṁ vadāmahaṁ.",
  "ja547:4.1": "Santike maraṇaṁ tuyhaṁ,",
  "ja547:4.2": "vinābhāvo bhavissati;",
  "ja547:4.3": "Paṭigaṇhāhi me ete,",
  "ja547:4.4": "vare dasa pavecchato”.",
  "ja547:5.1": "“Varañce me ado sakka,",
  "ja547:5.2": "sabbabhūtānamissara;",
  "ja547:5.3": "Sivirājassa bhaddante,",
  "ja547:5.4": "tattha assaṁ nivesane.",
  "ja547:6.1": "Nīlanettā nīlabhamu,",
  "ja547:6.2": "nilakkhī ca yathā migī;",
  "ja547:6.3": "Phussatī nāma nāmena,",
  "ja547:6.4": "tatthapassaṁ purindada.",
  "ja547:7.1": "Puttaṁ labhetha varadaṁ,",
  "ja547:7.2": "yācayogaṁ amacchariṁ;",
  "ja547:7.3": "Pūjitaṁ paṭirājūhi,",
  "ja547:7.4": "kittimantaṁ yasassinaṁ.",
  "ja547:8.1": "Gabbhaṁ me dhārayantiyā,",
  "ja547:8.2": "majjhimaṅgaṁ anunnataṁ;",
  "ja547:8.3": "Kucchi anunnato assa,",
  "ja547:8.4": "cāpaṁva likhitaṁ samaṁ.",
  "ja547:9.1": "Thanā me nappapateyyuṁ,",
  "ja547:9.2": "palitā na santu vāsava;",
  "ja547:9.3": "Kāye rajo na limpetha,",
  "ja547:9.4": "vajjhañcāpi pamocaye.",
  "ja547:10.1": "Mayūrakoñcābhirude,",
  "ja547:10.2": "nārivaragaṇāyute;",
  "ja547:10.3": "Khujjacelāpakākiṇṇe,",
  "ja547:10.4": "sūtamāgadhavaṇṇite.",
  "ja547:11.1": "Citraggaḷerughusite,",
  "ja547:11.2": "surāmaṁsapabodhane;",
  "ja547:11.3": "Sivirājassa bhaddante,",
  "ja547:11.4": "tatthassaṁ mahesī piyā”.",
  "ja547:12.1": "“Ye te dasa varā dinnā,",
  "ja547:12.2": "mayā sabbaṅgasobhane;",
  "ja547:12.3": "Sivirājassa vijite,",
  "ja547:12.4": "sabbe te lacchasī vare”.",
  "ja547:13.1": "Idaṁ vatvāna maghavā,",
  "ja547:13.2": "devarājā sujampati;",
  "ja547:13.3": "Phussatiyā varaṁ datvā,",
  "ja547:13.4": "anumodittha vāsavo.",
  "ja547:14.1": "Dasavarakathā nāma.",
  "ja547:15.1": "“Parūḷhakacchanakhalomā,",
  "ja547:15.2": "paṅkadantā rajassirā;",
  "ja547:15.3": "Paggayha dakkhiṇaṁ bāhuṁ,",
  "ja547:15.4": "kiṁ maṁ yācanti brāhmaṇā”.",
  "ja547:16.1": "“Ratanaṁ deva yācāma,",
  "ja547:16.2": "sivīnaṁ raṭṭhavaḍḍhanaṁ;",
  "ja547:16.3": "Dadāhi pavaraṁ nāgaṁ,",
  "ja547:16.4": "īsādantaṁ urūḷhavaṁ”.",
  "ja547:17.1": "“Dadāmi na vikampāmi,",
  "ja547:17.2": "yaṁ maṁ yācanti brāhmaṇā;",
  "ja547:17.3": "Pabhinnaṁ kuñjaraṁ dantiṁ,",
  "ja547:17.4": "opavayhaṁ gajuttamaṁ”.",
  "ja547:18.1": "Hatthikkhandhato oruyha,",
  "ja547:18.2": "rājā cāgādhimānaso;",
  "ja547:18.3": "Brāhmaṇānaṁ adā dānaṁ,",
  "ja547:18.4": "sivīnaṁ raṭṭhavaḍḍhano.",
  "ja547:19.1": "Tadāsi yaṁ bhiṁsanakaṁ,",
  "ja547:19.2": "tadāsi lomahaṁsanaṁ;",
  "ja547:19.3": "Hatthināge padinnamhi,",
  "ja547:19.4": "medanī sampakampatha.",
  "ja547:20.1": "Tadāsi yaṁ bhiṁsanakaṁ,",
  "ja547:20.2": "tadāsi lomahaṁsanaṁ;",
  "ja547:20.3": "Hatthināge padinnamhi,",
  "ja547:20.4": "khubhittha nagaraṁ tadā.",
  "ja547:21.1": "Samākulaṁ puraṁ āsi,",
  "ja547:21.2": "ghoso ca vipulo mahā;",
  "ja547:21.3": "Hatthināge padinnamhi,",
  "ja547:21.4": "sivīnaṁ raṭṭhavaḍḍhane.",
  "ja547:22.1": "Uggā ca rājaputtā ca,",
  "ja547:22.2": "vesiyānā ca brāhmaṇā;",
  "ja547:22.3": "Hatthārohā anīkaṭṭhā,",
  "ja547:22.4": "rathikā pattikārakā.",
  "ja547:23.1": "Kevalo cāpi nigamo,",
  "ja547:23.2": "sivayo ca samāgatā;",
  "ja547:23.3": "Disvā nāgaṁ nīyamānaṁ,",
  "ja547:23.4": "te rañño paṭivedayuṁ.",
  "ja547:24.1": "“Vidhamaṁ deva te raṭṭhaṁ,",
  "ja547:24.2": "putto vessantaro tava;",
  "ja547:24.3": "Kathaṁ no hatthinaṁ dajjā,",
  "ja547:24.4": "nāgaṁ raṭṭhassa pūjitaṁ.",
  "ja547:25.1": "Kathaṁ no kuñjaraṁ dajjā,",
  "ja547:25.2": "īsādantaṁ urūḷhavaṁ;",
  "ja547:25.3": "Khettaññuṁ sabbayuddhānaṁ,",
  "ja547:25.4": "sabbasetaṁ gajuttamaṁ.",
  "ja547:26.1": "Paṇḍukambalasañchannaṁ,",
  "ja547:26.2": "pabhinnaṁ sattumaddanaṁ;",
  "ja547:26.3": "Dantiṁ savāḷabījaniṁ,",
  "ja547:26.4": "setaṁ kelāsasādisaṁ.",
  "ja547:27.1": "Sasetacchattaṁ saupādheyyaṁ,",
  "ja547:27.2": "Sāthabbanaṁ sahatthipaṁ;",
  "ja547:27.3": "Aggayānaṁ rājavāhiṁ,",
  "ja547:27.4": "Brāhmaṇānaṁ adā gajaṁ.",
  "ja547:28.1": "Annaṁ pānañca yo dajjā,",
  "ja547:28.2": "vatthasenāsanāni ca;",
  "ja547:28.3": "Etaṁ kho dānaṁ patirūpaṁ,",
  "ja547:28.4": "etaṁ kho brāhmaṇārahaṁ.",
  "ja547:29.1": "Ayaṁ te vaṁsarājā no,",
  "ja547:29.2": "sivīnaṁ raṭṭhavaḍḍhano;",
  "ja547:29.3": "Kathaṁ vessantaro putto,",
  "ja547:29.4": "gajaṁ bhājeti sañjaya.",
  "ja547:30.1": "Sace tvaṁ na karissasi,",
  "ja547:30.2": "sivīnaṁ vacanaṁ idaṁ;",
  "ja547:30.3": "Maññe taṁ saha puttena,",
  "ja547:30.4": "sivī hatthe karissare”.",
  "ja547:31.1": "“Kāmaṁ janapado māsi,",
  "ja547:31.2": "raṭṭhañcāpi vinassatu;",
  "ja547:31.3": "Nāhaṁ sivīnaṁ vacanā,",
  "ja547:31.4": "rājaputtaṁ adūsakaṁ;",
  "ja547:31.5": "Pabbājeyyaṁ sakā raṭṭhā,",
  "ja547:31.6": "putto hi mama oraso.",
  "ja547:32.1": "Kāmaṁ janapado māsi,",
  "ja547:32.2": "raṭṭhañcāpi vinassatu;",
  "ja547:32.3": "Nāhaṁ sivīnaṁ vacanā,",
  "ja547:32.4": "rājaputtaṁ adūsakaṁ;",
  "ja547:32.5": "Pabbājeyyaṁ sakā raṭṭhā,",
  "ja547:32.6": "putto hi mama atrajo.",
  "ja547:33.1": "Na cāhaṁ tasmiṁ dubbheyyaṁ,",
  "ja547:33.2": "ariyasīlavato hi so;",
  "ja547:33.3": "Asilokopi me assa,",
  "ja547:33.4": "pāpañca pasave bahuṁ;",
  "ja547:33.5": "Kathaṁ vessantaraṁ puttaṁ,",
  "ja547:33.6": "satthena ghātayāmase”.",
  "ja547:34.1": "“Mā naṁ daṇḍena satthena,",
  "ja547:34.2": "na hi so bandhanāraho;",
  "ja547:34.3": "Pabbājehi ca naṁ raṭṭhā,",
  "ja547:34.4": "vaṅke vasatu pabbate”.",
  "ja547:35.1": "“Eso ce sivīnaṁ chando,",
  "ja547:35.2": "chandaṁ na panudāmase;",
  "ja547:35.3": "Imaṁ so vasatu rattiṁ,",
  "ja547:35.4": "kāme ca paribhuñjatu.",
  "ja547:36.1": "Tato ratyā vivasāne,",
  "ja547:36.2": "sūriyassuggamanaṁ pati;",
  "ja547:36.3": "Samaggā sivayo hutvā,",
  "ja547:36.4": "raṭṭhā pabbājayantu naṁ.",
  "ja547:37.1": "Uṭṭhehi katte taramāno,",
  "ja547:37.2": "gantvā vessantaraṁ vada;",
  "ja547:37.3": "‘Sivayo deva te kuddhā,",
  "ja547:37.4": "negamā ca samāgatā.",
  "ja547:38.1": "Uggā ca rājaputtā ca,",
  "ja547:38.2": "vesiyānā ca brāhmaṇā;",
  "ja547:38.3": "Hatthārohā anīkaṭṭhā,",
  "ja547:38.4": "rathikā pattikārakā;",
  "ja547:38.5": "Kevalo cāpi nigamo,",
  "ja547:38.6": "sivayo ca samāgatā.",
  "ja547:39.1": "Asmā ratyā vivasāne,",
  "ja547:39.2": "sūriyassuggamanaṁ pati;",
  "ja547:39.3": "Samaggā sivayo hutvā,",
  "ja547:39.4": "raṭṭhā pabbājayanti taṁ’”.",
  "ja547:40.1": "Sa kattā taramānova,",
  "ja547:40.2": "sivirājena pesito;",
  "ja547:40.3": "Āmuttahatthābharaṇo,",
  "ja547:40.4": "suvattho candanabhūsito.",
  "ja547:41.1": "Sīsaṁ nhāto udake so,",
  "ja547:41.2": "āmuttamaṇikuṇḍalo;",
  "ja547:41.3": "Upāgami puraṁ rammaṁ,",
  "ja547:41.4": "vessantaranivesanaṁ.",
  "ja547:42.1": "Tatthaddasa kumāraṁ so,",
  "ja547:42.2": "ramamānaṁ sake pure;",
  "ja547:42.3": "Parikiṇṇaṁ amaccehi,",
  "ja547:42.4": "tidasānaṁva vāsavaṁ.",
  "ja547:43.1": "So tattha gantvā taramāno,",
  "ja547:43.2": "kattā vessantaraṁbravi;",
  "ja547:43.3": "“Dukkhaṁ te vedayissāmi,",
  "ja547:43.4": "mā me kujjhi rathesabha”.",
  "ja547:44.1": "Vanditvā rodamāno so,",
  "ja547:44.2": "kattā rājānamabravi;",
  "ja547:44.3": "“Bhattā mesi mahārāja,",
  "ja547:44.4": "sabbakāmarasāharo.",
  "ja547:45.1": "Dukkhaṁ te vedayissāmi,",
  "ja547:45.2": "tattha assāsayantu maṁ;",
  "ja547:45.3": "Sivayo deva te kuddhā,",
  "ja547:45.4": "negamā ca samāgatā.",
  "ja547:46.1": "Uggā ca rājaputtā ca,",
  "ja547:46.2": "vesiyānā ca brāhmaṇā;",
  "ja547:46.3": "Hatthārohā anīkaṭṭhā,",
  "ja547:46.4": "rathikā pattikārakā;",
  "ja547:46.5": "Kevalo cāpi nigamo,",
  "ja547:46.6": "sivayo ca samāgatā.",
  "ja547:47.1": "Asmā ratyā vivasāne,",
  "ja547:47.2": "sūriyassuggamanaṁ pati;",
  "ja547:47.3": "Samaggā sivayo hutvā,",
  "ja547:47.4": "raṭṭhā pabbājayanti taṁ”.",
  "ja547:48.1": "“Kismiṁ me sivayo kuddhā,",
  "ja547:48.2": "nāhaṁ passāmi dukkaṭaṁ;",
  "ja547:48.3": "Taṁ me katte viyācikkha,",
  "ja547:48.4": "kasmā pabbājayanti maṁ”.",
  "ja547:49.1": "“Uggā ca rājaputtā ca,",
  "ja547:49.2": "vesiyānā ca brāhmaṇā;",
  "ja547:49.3": "Hatthārohā anīkaṭṭhā,",
  "ja547:49.4": "rathikā pattikārakā;",
  "ja547:49.5": "Nāgadānena khiyyanti,",
  "ja547:49.6": "tasmā pabbājayanti taṁ”.",
  "ja547:50.1": "“Hadayaṁ cakkhumpahaṁ dajjaṁ,",
  "ja547:50.2": "Kiṁ me bāhirakaṁ dhanaṁ;",
  "ja547:50.3": "Hiraññaṁ vā suvaṇṇaṁ vā,",
  "ja547:50.4": "Muttā veḷuriyā maṇi.",
  "ja547:51.1": "Dakkhiṇaṁ vāpahaṁ bāhuṁ,",
  "ja547:51.2": "disvā yācakamāgate;",
  "ja547:51.3": "Dadeyyaṁ na vikampeyyaṁ,",
  "ja547:51.4": "dāne me ramate mano.",
  "ja547:52.1": "Kāmaṁ maṁ sivayo sabbe,",
  "ja547:52.2": "pabbājentu hanantu vā;",
  "ja547:52.3": "Neva dānā viramissaṁ,",
  "ja547:52.4": "kāmaṁ chindantu sattadhā”.",
  "ja547:53.1": "Evaṁ taṁ sivayo āhu,",
  "ja547:53.2": "negamā ca samāgatā;",
  "ja547:53.3": "“Kontimārāya tīrena,",
  "ja547:53.4": "girimārañjaraṁ pati;",
  "ja547:53.5": "Yena pabbājitā yanti,",
  "ja547:53.6": "tena gacchatu subbato”.",
  "ja547:54.1": "“Sohaṁ tena gamissāmi,",
  "ja547:54.2": "yena gacchanti dūsakā;",
  "ja547:54.3": "Rattindivaṁ me khamatha,",
  "ja547:54.4": "yāva dānaṁ dadāmahaṁ”.",
  "ja547:55.1": "Āmantayittha rājā naṁ,",
  "ja547:55.2": "maddiṁ sabbaṅgasobhanaṁ;",
  "ja547:55.3": "“Yaṁ te kiñci mayā dinnaṁ,",
  "ja547:55.4": "dhanaṁ dhaññañca vijjati.",
  "ja547:56.1": "Hiraññaṁ vā suvaṇṇaṁ vā,",
  "ja547:56.2": "muttā veḷuriyā bahū;",
  "ja547:56.3": "Sabbaṁ taṁ nidaheyyāsi,",
  "ja547:56.4": "yañca te pettikaṁ dhanaṁ”.",
  "ja547:57.1": "Tamabravi rājaputtī,",
  "ja547:57.2": "maddī sabbaṅgasobhanā;",
  "ja547:57.3": "“Kuhiṁ deva nidahāmi,",
  "ja547:57.4": "taṁ me akkhāhi pucchito”.",
  "ja547:58.1": "“Sīlavantesu dajjāsi,",
  "ja547:58.2": "dānaṁ maddi yathārahaṁ;",
  "ja547:58.3": "Na hi dānā paraṁ atthi,",
  "ja547:58.4": "patiṭṭhā sabbapāṇinaṁ.",
  "ja547:59.1": "Puttesu maddi dayesi,",
  "ja547:59.2": "sassuyā sasuramhi ca;",
  "ja547:59.3": "Yo ca taṁ bhattā maññeyya,",
  "ja547:59.4": "sakkaccaṁ taṁ upaṭṭhahe.",
  "ja547:60.1": "No ce taṁ bhattā maññeyya,",
  "ja547:60.2": "mayā vippavasena te;",
  "ja547:60.3": "Aññaṁ bhattāraṁ pariyesa,",
  "ja547:60.4": "mā kisittho mayā vinā.",
  "ja547:61.1": "Ahañhi vanaṁ gacchāmi,",
  "ja547:61.2": "ghoraṁ vāḷamigāyutaṁ;",
  "ja547:61.3": "Saṁsayo jīvitaṁ mayhaṁ,",
  "ja547:61.4": "ekakassa brahāvane”.",
  "ja547:62.1": "Tamabravi rājaputtī,",
  "ja547:62.2": "maddī sabbaṅgasobhanā;",
  "ja547:62.3": "“Abhumme kathaṁ nu bhaṇasi,",
  "ja547:62.4": "pāpakaṁ vata bhāsasi.",
  "ja547:63.1": "Nesa dhammo mahārāja,",
  "ja547:63.2": "yaṁ tvaṁ gaccheyya ekako;",
  "ja547:63.3": "Ahampi tena gacchāmi,",
  "ja547:63.4": "yena gacchasi khattiya.",
  "ja547:64.1": "Maraṇaṁ vā tayā saddhiṁ,",
  "ja547:64.2": "jīvitaṁ vā tayā vinā;",
  "ja547:64.3": "Tadeva maraṇaṁ seyyo,",
  "ja547:64.4": "yañce jīve tayā vinā.",
  "ja547:65.1": "Aggiṁ ujjālayitvāna,",
  "ja547:65.2": "ekajālasamāhitaṁ;",
  "ja547:65.3": "Tattha me maraṇaṁ seyyo,",
  "ja547:65.4": "yañce jīve tayā vinā.",
  "ja547:66.1": "Yathā āraññakaṁ nāgaṁ,",
  "ja547:66.2": "dantiṁ anveti hatthinī;",
  "ja547:66.3": "Jessantaṁ giriduggesu,",
  "ja547:66.4": "samesu visamesu ca.",
  "ja547:67.1": "Evaṁ taṁ anugacchāmi,",
  "ja547:67.2": "putte ādāya pacchato;",
  "ja547:67.3": "Subharā te bhavissāmi,",
  "ja547:67.4": "na te hessāmi dubbharā.",
  "ja547:68.1": "Ime kumāre passanto,",
  "ja547:68.2": "mañjuke piyabhāṇine;",
  "ja547:68.3": "Āsīne vanagumbasmiṁ,",
  "ja547:68.4": "na rajjassa sarissasi.",
  "ja547:69.1": "Ime kumāre passanto,",
  "ja547:69.2": "mañjuke piyabhāṇine;",
  "ja547:69.3": "Kīḷante vanagumbasmiṁ,",
  "ja547:69.4": "na rajjassa sarissasi.",
  "ja547:70.1": "Ime kumāre passanto,",
  "ja547:70.2": "mañjuke piyabhāṇine;",
  "ja547:70.3": "Assame ramaṇīyamhi,",
  "ja547:70.4": "na rajjassa sarissasi.",
  "ja547:71.1": "Ime kumāre passanto,",
  "ja547:71.2": "mañjuke piyabhāṇine;",
  "ja547:71.3": "Kīḷante assame ramme,",
  "ja547:71.4": "na rajjassa sarissasi.",
  "ja547:72.1": "Ime kumāre passanto,",
  "ja547:72.2": "māladhārī alaṅkate;",
  "ja547:72.3": "Assame ramaṇīyamhi,",
  "ja547:72.4": "na rajjassa sarissasi.",
  "ja547:73.1": "Ime kumāre passanto,",
  "ja547:73.2": "māladhārī alaṅkate;",
  "ja547:73.3": "Kīḷante assame ramme,",
  "ja547:73.4": "na rajjassa sarissasi.",
  "ja547:74.1": "Yadā dakkhisi naccante,",
  "ja547:74.2": "kumāre māladhārine;",
  "ja547:74.3": "Assame ramaṇīyamhi,",
  "ja547:74.4": "na rajjassa sarissasi.",
  "ja547:75.1": "Yadā dakkhisi naccante,",
  "ja547:75.2": "kumāre māladhārine;",
  "ja547:75.3": "Kīḷante assame ramme,",
  "ja547:75.4": "na rajjassa sarissasi.",
  "ja547:76.1": "Yadā dakkhisi mātaṅgaṁ,",
  "ja547:76.2": "kuñjaraṁ saṭṭhihāyanaṁ;",
  "ja547:76.3": "Ekaṁ araññe carantaṁ,",
  "ja547:76.4": "na rajjassa sarissasi.",
  "ja547:77.1": "Yadā dakkhisi mātaṅgaṁ,",
  "ja547:77.2": "kuñjaraṁ saṭṭhihāyanaṁ;",
  "ja547:77.3": "Sāyaṁ pāto vicarantaṁ,",
  "ja547:77.4": "na rajjassa sarissasi.",
  "ja547:78.1": "Yadā kareṇusaṅghassa,",
  "ja547:78.2": "yūthassa purato vajaṁ;",
  "ja547:78.3": "Koñcaṁ kāhati mātaṅgo,",
  "ja547:78.4": "kuñjaro saṭṭhihāyano;",
  "ja547:78.5": "Tassa taṁ nadato sutvā,",
  "ja547:78.6": "na rajjassa sarissasi.",
  "ja547:79.1": "Dubhato vanavikāse,",
  "ja547:79.2": "yadā dakkhisi kāmado;",
  "ja547:79.3": "Vane vāḷamigākiṇṇe,",
  "ja547:79.4": "na rajjassa sarissasi.",
  "ja547:80.1": "Migaṁ disvāna sāyanhaṁ,",
  "ja547:80.2": "pañcamālinamāgataṁ;",
  "ja547:80.3": "Kimpurise ca naccante,",
  "ja547:80.4": "na rajjassa sarissasi.",
  "ja547:81.1": "Yadā sossasi nigghosaṁ,",
  "ja547:81.2": "sandamānāya sindhuyā;",
  "ja547:81.3": "Gītaṁ kimpurisānañca,",
  "ja547:81.4": "na rajjassa sarissasi.",
  "ja547:82.1": "Yadā sossasi nigghosaṁ,",
  "ja547:82.2": "girigabbharacārino;",
  "ja547:82.3": "Vassamānassulūkassa,",
  "ja547:82.4": "na rajjassa sarissasi.",
  "ja547:83.1": "Yadā sīhassa byagghassa,",
  "ja547:83.2": "khaggassa gavayassa ca;",
  "ja547:83.3": "Vane sossasi vāḷānaṁ,",
  "ja547:83.4": "na rajjassa sarissasi.",
  "ja547:84.1": "Yadā morīhi parikiṇṇaṁ,",
  "ja547:84.2": "barihīnaṁ matthakāsinaṁ;",
  "ja547:84.3": "Moraṁ dakkhisi naccantaṁ,",
  "ja547:84.4": "na rajjassa sarissasi.",
  "ja547:85.1": "Yadā morīhi parikiṇṇaṁ,",
  "ja547:85.2": "aṇḍajaṁ citrapakkhinaṁ;",
  "ja547:85.3": "Moraṁ dakkhisi naccantaṁ,",
  "ja547:85.4": "na rajjassa sarissasi.",
  "ja547:86.1": "Yadā morīhi parikiṇṇaṁ,",
  "ja547:86.2": "nīlagīvaṁ sikhaṇḍinaṁ;",
  "ja547:86.3": "Moraṁ dakkhisi naccantaṁ,",
  "ja547:86.4": "na rajjassa sarissasi.",
  "ja547:87.1": "Yadā dakkhisi hemante,",
  "ja547:87.2": "pupphite dharaṇīruhe;",
  "ja547:87.3": "Surabhiṁ sampavāyante,",
  "ja547:87.4": "na rajjassa sarissasi.",
  "ja547:88.1": "Yadā hemantike māse,",
  "ja547:88.2": "haritaṁ dakkhisi medaniṁ;",
  "ja547:88.3": "Indagopakasañchannaṁ,",
  "ja547:88.4": "na rajjassa sarissasi.",
  "ja547:89.1": "Yadā dakkhisi hemante,",
  "ja547:89.2": "pupphite dharaṇīruhe;",
  "ja547:89.3": "Kuṭajaṁ bimbajālañca,",
  "ja547:89.4": "pupphitaṁ loddapadmakaṁ;",
  "ja547:89.5": "Surabhiṁ sampavāyante,",
  "ja547:89.6": "na rajjassa sarissasi.",
  "ja547:90.1": "Yadā hemantike māse,",
  "ja547:90.2": "vanaṁ dakkhisi pupphitaṁ;",
  "ja547:90.3": "Opupphāni ca padmāni,",
  "ja547:90.4": "na rajjassa sarissasi”.",
  "ja547:91.1": "Hemavantaṁ nāma.",
  "ja547:92.0": "3. Dānakaṇḍa",
  "ja547:92.1": "Tesaṁ lālappitaṁ sutvā,",
  "ja547:92.2": "puttassa suṇisāya ca;",
  "ja547:92.3": "Kalunaṁ paridevesi,",
  "ja547:92.4": "rājaputtī yasassinī.",
  "ja547:93.1": "“Seyyo visaṁ me khāyitaṁ,",
  "ja547:93.2": "papātā papateyyahaṁ;",
  "ja547:93.3": "Rajjuyā bajjha miyyāhaṁ,",
  "ja547:93.4": "kasmā vessantaraṁ puttaṁ;",
  "ja547:93.5": "Pabbājenti adūsakaṁ.",
  "ja547:94.1": "Ajjhāyakaṁ dānapatiṁ,",
  "ja547:94.2": "yācayogaṁ amacchariṁ;",
  "ja547:94.3": "Pūjitaṁ paṭirājūhi,",
  "ja547:94.4": "kittimantaṁ yasassinaṁ;",
  "ja547:94.5": "Kasmā vessantaraṁ puttaṁ,",
  "ja547:94.6": "pabbājenti adūsakaṁ.",
  "ja547:95.1": "Mātāpettibharaṁ jantuṁ,",
  "ja547:95.2": "kule jeṭṭhāpacāyikaṁ;",
  "ja547:95.3": "Kasmā vessantaraṁ puttaṁ,",
  "ja547:95.4": "pabbājenti adūsakaṁ.",
  "ja547:96.1": "Rañño hitaṁ devihitaṁ,",
  "ja547:96.2": "ñātīnaṁ sakhinaṁ hitaṁ;",
  "ja547:96.3": "Hitaṁ sabbassa raṭṭhassa,",
  "ja547:96.4": "kasmā vessantaraṁ puttaṁ;",
  "ja547:96.5": "Pabbājenti adūsakaṁ.",
  "ja547:97.1": "Madhūniva palātāni,",
  "ja547:97.2": "ambāva patitā chamā;",
  "ja547:97.3": "Evaṁ hessati te raṭṭhaṁ,",
  "ja547:97.4": "pabbājenti adūsakaṁ.",
  "ja547:98.1": "Haṁso nikhīṇapattova,",
  "ja547:98.2": "pallalasmiṁ anūdake;",
  "ja547:98.3": "Apaviddho amaccehi,",
  "ja547:98.4": "eko rājā vihiyyasi.",
  "ja547:99.1": "Taṁ taṁ brūmi mahārāja,",
  "ja547:99.2": "attho te mā upaccagā;",
  "ja547:99.3": "Mā naṁ sivīnaṁ vacanā,",
  "ja547:99.4": "pabbājesi adūsakaṁ”.",
  "ja547:100.1": "“Dhammassāpacitiṁ kummi,",
  "ja547:100.2": "sivīnaṁ vinayaṁ dhajaṁ;",
  "ja547:100.3": "Pabbājemi sakaṁ puttaṁ,",
  "ja547:100.4": "pāṇā piyataro hi me”.",
  "ja547:101.1": "“Yassa pubbe dhajaggāni,",
  "ja547:101.2": "kaṇikārāva pupphitā;",
  "ja547:101.3": "Yāyantamanuyāyanti,",
  "ja547:101.4": "svajjekova gamissati.",
  "ja547:102.1": "Yassa pubbe dhajaggāni,",
  "ja547:102.2": "kaṇikāravanāniva;",
  "ja547:102.3": "Yāyantamanuyāyanti,",
  "ja547:102.4": "svajjekova gamissati.",
  "ja547:103.1": "Yassa pubbe anīkāni,",
  "ja547:103.2": "kaṇikārāva pupphitā;",
  "ja547:103.3": "Yāyantamanuyāyanti,",
  "ja547:103.4": "svajjekova gamissati.",
  "ja547:104.1": "Yassa pubbe anīkāni,",
  "ja547:104.2": "kaṇikāravanāniva;",
  "ja547:104.3": "Yāyantamanuyāyanti,",
  "ja547:104.4": "svajjekova gamissati.",
  "ja547:105.1": "Indagopakavaṇṇābhā,",
  "ja547:105.2": "gandhārā paṇḍukambalā;",
  "ja547:105.3": "Yāyantamanuyāyanti,",
  "ja547:105.4": "svajjekova gamissati.",
  "ja547:106.1": "Yo pubbe hatthinā yāti,",
  "ja547:106.2": "sivikāya rathena ca;",
  "ja547:106.3": "Svajja vessantaro rājā,",
  "ja547:106.4": "kathaṁ gacchati pattiko.",
  "ja547:107.1": "Kathaṁ candanalittaṅgo,",
  "ja547:107.2": "naccagītappabodhano;",
  "ja547:107.3": "Khurājinaṁ pharasuñca,",
  "ja547:107.4": "khārikājañca hāhiti.",
  "ja547:108.1": "Kasmā nābhiharissanti,",
  "ja547:108.2": "kāsāvā ajināni ca;",
  "ja547:108.3": "Pavisantaṁ brahāraññaṁ,",
  "ja547:108.4": "kasmā cīraṁ na bajjhare.",
  "ja547:109.1": "Kathaṁ nu cīraṁ dhārenti,",
  "ja547:109.2": "rājapabbajitā janā;",
  "ja547:109.3": "Kathaṁ kusamayaṁ cīraṁ,",
  "ja547:109.4": "maddī paridahissati.",
  "ja547:110.1": "Kāsiyāni ca dhāretvā,",
  "ja547:110.2": "khomakoṭumbarāni ca;",
  "ja547:110.3": "Kusacīrāni dhārentī,",
  "ja547:110.4": "kathaṁ maddī karissati.",
  "ja547:111.1": "Vayhāhi pariyāyitvā,",
  "ja547:111.2": "sivikāya rathena ca;",
  "ja547:111.3": "Sā kathajja anujjhaṅgī,",
  "ja547:111.4": "pathaṁ gacchati pattikā.",
  "ja547:112.1": "Yassā mudutalā hatthā,",
  "ja547:112.2": "caraṇā ca sukhedhitā;",
  "ja547:112.3": "Sā kathajja anujjhaṅgī,",
  "ja547:112.4": "pathaṁ gacchati pattikā.",
  "ja547:113.1": "Yassā mudutalā pādā,",
  "ja547:113.2": "caraṇā ca sukhedhitā;",
  "ja547:113.3": "Pādukāhi suvaṇṇāhi,",
  "ja547:113.4": "pīḷamānāva gacchati;",
  "ja547:113.5": "Sā kathajja anujjhaṅgī,",
  "ja547:113.6": "pathaṁ gacchati pattikā.",
  "ja547:114.1": "Yāssu itthisahassānaṁ,",
  "ja547:114.2": "purato gacchati mālinī;",
  "ja547:114.3": "Sā kathajja anujjhaṅgī,",
  "ja547:114.4": "vanaṁ gacchati ekikā.",
  "ja547:115.1": "Yāssu sivāya sutvāna,",
  "ja547:115.2": "muhuṁ uttasate pure;",
  "ja547:115.3": "Sā kathajja anujjhaṅgī,",
  "ja547:115.4": "vanaṁ gacchati bhīrukā.",
  "ja547:116.1": "Yāssu indasagottassa,",
  "ja547:116.2": "ulūkassa pavassato;",
  "ja547:116.3": "Sutvāna nadato bhītā,",
  "ja547:116.4": "vāruṇīva pavedhati;",
  "ja547:116.5": "Sā kathajja anujjhaṅgī,",
  "ja547:116.6": "vanaṁ gacchati bhīrukā.",
  "ja547:117.1": "Sakuṇī hataputtāva,",
  "ja547:117.2": "suññaṁ disvā kulāvakaṁ;",
  "ja547:117.3": "Ciraṁ dukkhena jhāyissaṁ,",
  "ja547:117.4": "suññaṁ āgammimaṁ puraṁ.",
  "ja547:118.1": "Sakuṇī hataputtāva,",
  "ja547:118.2": "suññaṁ disvā kulāvakaṁ;",
  "ja547:118.3": "Kisā paṇḍu bhavissāmi,",
  "ja547:118.4": "piye putte apassatī.",
  "ja547:119.1": "Sakuṇī hataputtāva,",
  "ja547:119.2": "suññaṁ disvā kulāvakaṁ;",
  "ja547:119.3": "Tena tena padhāvissaṁ,",
  "ja547:119.4": "piye putte apassatī.",
  "ja547:120.1": "Kurarī hatachāpāva,",
  "ja547:120.2": "suññaṁ disvā kulāvakaṁ;",
  "ja547:120.3": "Ciraṁ dukkhena jhāyissaṁ,",
  "ja547:120.4": "suññaṁ āgammimaṁ puraṁ.",
  "ja547:121.1": "Kurarī hatachāpāva,",
  "ja547:121.2": "suññaṁ disvā kulāvakaṁ;",
  "ja547:121.3": "Kisā paṇḍu bhavissāmi,",
  "ja547:121.4": "piye putte apassatī.",
  "ja547:122.1": "Kurarī hatachāpāva,",
  "ja547:122.2": "suññaṁ disvā kulāvakaṁ;",
  "ja547:122.3": "Tena tena padhāvissaṁ,",
  "ja547:122.4": "piye putte apassatī.",
  "ja547:123.1": "Sā nūna cakkavākīva,",
  "ja547:123.2": "pallalasmiṁ anūdake;",
  "ja547:123.3": "Ciraṁ dukkhena jhāyissaṁ,",
  "ja547:123.4": "suññaṁ āgammimaṁ puraṁ.",
  "ja547:124.1": "Sā nūna cakkavākīva,",
  "ja547:124.2": "pallalasmiṁ anūdake;",
  "ja547:124.3": "Kisā paṇḍu bhavissāmi,",
  "ja547:124.4": "piye putte apassatī.",
  "ja547:125.1": "Sā nūna cakkavākīva,",
  "ja547:125.2": "pallalasmiṁ anūdake;",
  "ja547:125.3": "Tena tena padhāvissaṁ,",
  "ja547:125.4": "piye putte apassatī.",
  "ja547:126.1": "Evaṁ me vilapantiyā,",
  "ja547:126.2": "rājā puttaṁ adūsakaṁ;",
  "ja547:126.3": "Pabbājesi vanaṁ raṭṭhā,",
  "ja547:126.4": "maññe hissāmi jīvitaṁ”.",
  "ja547:127.1": "Tassā lālappitaṁ sutvā,",
  "ja547:127.2": "sabbā antepure bahū;",
  "ja547:127.3": "Bāhā paggayha pakkanduṁ,",
  "ja547:127.4": "sivikaññā samāgatā.",
  "ja547:128.1": "Sālāva sampamathitā,",
  "ja547:128.2": "mālutena pamadditā;",
  "ja547:128.3": "Senti puttā ca dārā ca,",
  "ja547:128.4": "vessantaranivesane.",
  "ja547:129.1": "Orodhā ca kumārā ca,",
  "ja547:129.2": "vesiyānā ca brāhmaṇā;",
  "ja547:129.3": "Bāhā paggayha pakkanduṁ,",
  "ja547:129.4": "vessantaranivesane.",
  "ja547:130.1": "Hatthārohā anīkaṭṭhā,",
  "ja547:130.2": "rathikā pattikārakā;",
  "ja547:130.3": "Bāhā paggayha pakkanduṁ,",
  "ja547:130.4": "vessantaranivesane.",
  "ja547:131.1": "Tato ratyā vivasāne,",
  "ja547:131.2": "sūriyassuggamanaṁ pati;",
  "ja547:131.3": "Atha vessantaro rājā,",
  "ja547:131.4": "dānaṁ dātuṁ upāgami.",
  "ja547:132.1": "“Vatthāni vatthakāmānaṁ,",
  "ja547:132.2": "soṇḍānaṁ detha vāruṇiṁ;",
  "ja547:132.3": "Bhojanaṁ bhojanatthīnaṁ,",
  "ja547:132.4": "sammadeva pavecchatha.",
  "ja547:133.1": "Mā ca kañci vanibbake,",
  "ja547:133.2": "heṭhayittha idhāgate;",
  "ja547:133.3": "Tappetha annapānena,",
  "ja547:133.4": "gacchantu paṭipūjitā”.",
  "ja547:134.1": "Athettha vattatī saddo,",
  "ja547:134.2": "tumulo bheravo mahā;",
  "ja547:134.3": "“Dānena taṁ nīharanti,",
  "ja547:134.4": "puna dānaṁ adā tuvaṁ”.",
  "ja547:135.1": "Te su mattā kilantāva,",
  "ja547:135.2": "sampatanti vanibbakā;",
  "ja547:135.3": "Nikkhamante mahārāje,",
  "ja547:135.4": "sivīnaṁ raṭṭhavaḍḍhane.",
  "ja547:136.1": "“Acchecchuṁ vata bho rukkhaṁ,",
  "ja547:136.2": "Nānāphaladharaṁ dumaṁ;",
  "ja547:136.3": "Yathā vessantaraṁ raṭṭhā,",
  "ja547:136.4": "Pabbājenti adūsakaṁ.",
  "ja547:137.1": "Acchecchuṁ vata bho rukkhaṁ,",
  "ja547:137.2": "sabbakāmadadaṁ dumaṁ;",
  "ja547:137.3": "Yathā vessantaraṁ raṭṭhā,",
  "ja547:137.4": "pabbājenti adūsakaṁ.",
  "ja547:138.1": "Acchecchuṁ vata bho rukkhaṁ,",
  "ja547:138.2": "sabbakāmarasāharaṁ;",
  "ja547:138.3": "Yathā vessantaraṁ raṭṭhā,",
  "ja547:138.4": "pabbājenti adūsakaṁ”.",
  "ja547:139.1": "Ye vuḍḍhā ye ca daharā,",
  "ja547:139.2": "ye ca majjhimaporisā;",
  "ja547:139.3": "Bāhā paggayha pakkanduṁ,",
  "ja547:139.4": "nikkhamante mahārāje;",
  "ja547:139.5": "Sivīnaṁ raṭṭhavaḍḍhane.",
  "ja547:140.1": "Atiyakkhā vassavarā,",
  "ja547:140.2": "itthāgārā ca rājino;",
  "ja547:140.3": "Bāhā paggayha pakkanduṁ,",
  "ja547:140.4": "nikkhamante mahārāje;",
  "ja547:140.5": "Sivīnaṁ raṭṭhavaḍḍhane.",
  "ja547:141.1": "Thiyopi tattha pakkanduṁ,",
  "ja547:141.2": "yā tamhi nagare ahu;",
  "ja547:141.3": "Nikkhamante mahārāje,",
  "ja547:141.4": "sivīnaṁ raṭṭhavaḍḍhane.",
  "ja547:142.1": "Ye brāhmaṇā ye ca samaṇā,",
  "ja547:142.2": "aññe vāpi vanibbakā;",
  "ja547:142.3": "Bāhā paggayha pakkanduṁ,",
  "ja547:142.4": "“adhammo kira bho iti.",
  "ja547:143.1": "Yathā vessantaro rājā,",
  "ja547:143.2": "yajamāno sake pure;",
  "ja547:143.3": "Sivīnaṁ vacanatthena,",
  "ja547:143.4": "samhā raṭṭhā nirajjati”.",
  "ja547:144.1": "Satta hatthisate datvā,",
  "ja547:144.2": "sabbālaṅkārabhūsite;",
  "ja547:144.3": "Suvaṇṇakacche mātaṅge,",
  "ja547:144.4": "hemakappanavāsase.",
  "ja547:145.1": "Ārūḷhe gāmaṇīyehi,",
  "ja547:145.2": "tomaraṅkusapāṇibhi;",
  "ja547:145.3": "Esa vessantaro rājā,",
  "ja547:145.4": "samhā raṭṭhā nirajjati.",
  "ja547:146.1": "Satta assasate datvā,",
  "ja547:146.2": "sabbālaṅkārabhūsite;",
  "ja547:146.3": "Ājānīyeva jātiyā,",
  "ja547:146.4": "sindhave sīghavāhane.",
  "ja547:147.1": "Ārūḷhe gāmaṇīyehi,",
  "ja547:147.2": "illiyācāpadhāribhi;",
  "ja547:147.3": "Esa vessantaro rājā,",
  "ja547:147.4": "samhā raṭṭhā nirajjati.",
  "ja547:148.1": "Satta rathasate datvā,",
  "ja547:148.2": "sannaddhe ussitaddhaje;",
  "ja547:148.3": "Dīpe athopi veyagghe,",
  "ja547:148.4": "sabbālaṅkārabhūsite.",
  "ja547:149.1": "Ārūḷhe gāmaṇīyehi,",
  "ja547:149.2": "cāpahatthehi vammibhi;",
  "ja547:149.3": "Esa vessantaro rājā,",
  "ja547:149.4": "samhā raṭṭhā nirajjati.",
  "ja547:150.1": "Satta itthisate datvā,",
  "ja547:150.2": "ekamekā rathe ṭhitā;",
  "ja547:150.3": "Sannaddhā nikkharajjūhi,",
  "ja547:150.4": "suvaṇṇehi alaṅkatā.",
  "ja547:151.1": "Pītālaṅkārā pītavasanā,",
  "ja547:151.2": "Pītābharaṇabhūsitā;",
  "ja547:151.3": "Aḷārapamhā hasulā,",
  "ja547:151.4": "Susaññā tanumajjhimā;",
  "ja547:151.5": "Esa vessantaro rājā,",
  "ja547:151.6": "Samhā raṭṭhā nirajjati.",
  "ja547:152.1": "Satta dhenusate datvā,",
  "ja547:152.2": "sabbā kaṁsupadhāraṇā;",
  "ja547:152.3": "Esa vessantaro rājā,",
  "ja547:152.4": "samhā raṭṭhā nirajjati.",
  "ja547:153.1": "Satta dāsisate datvā,",
  "ja547:153.2": "satta dāsasatāni ca;",
  "ja547:153.3": "Esa vessantaro rājā,",
  "ja547:153.4": "samhā raṭṭhā nirajjati.",
  "ja547:154.1": "Hatthī assarathe datvā,",
  "ja547:154.2": "nāriyo ca alaṅkatā;",
  "ja547:154.3": "Esa vessantaro rājā,",
  "ja547:154.4": "samhā raṭṭhā nirajjati.",
  "ja547:155.1": "Tadāsi yaṁ bhiṁsanakaṁ,",
  "ja547:155.2": "tadāsi lomahaṁsanaṁ;",
  "ja547:155.3": "Mahādāne padinnamhi,",
  "ja547:155.4": "medanī sampakampatha.",
  "ja547:156.1": "Tadāsi yaṁ bhiṁsanakaṁ,",
  "ja547:156.2": "tadāsi lomahaṁsanaṁ;",
  "ja547:156.3": "Yaṁ pañjalikato rājā,",
  "ja547:156.4": "samhā raṭṭhā nirajjati.",
  "ja547:157.1": "Athettha vattatī saddo,",
  "ja547:157.2": "tumulo bheravo mahā;",
  "ja547:157.3": "Dānena taṁ nīharanti,",
  "ja547:157.4": "puna dānaṁ adā tuvaṁ.",
  "ja547:158.1": "Te su mattā kilantāva,",
  "ja547:158.2": "sampatanti vanibbakā;",
  "ja547:158.3": "Nikkhamante mahārāje,",
  "ja547:158.4": "sivīnaṁ raṭṭhavaḍḍhane.",
  "ja547:159.1": "Āmantayittha rājānaṁ,",
  "ja547:159.2": "sañjayaṁ dhamminaṁ varaṁ;",
  "ja547:159.3": "“Avaruddhasi maṁ deva,",
  "ja547:159.4": "vaṅkaṁ gacchāmi pabbataṁ.",
  "ja547:160.1": "Ye hi keci mahārāja,",
  "ja547:160.2": "bhūtā ye ca bhavissare;",
  "ja547:160.3": "Atittāyeva kāmehi,",
  "ja547:160.4": "gacchanti yamasādhanaṁ.",
  "ja547:161.1": "Svāhaṁ sake abhissasiṁ,",
  "ja547:161.2": "yajamāno sake pure;",
  "ja547:161.3": "Sivīnaṁ vacanatthena,",
  "ja547:161.4": "samhā raṭṭhā nirajjahaṁ.",
  "ja547:162.1": "Aghaṁ taṁ paṭisevissaṁ,",
  "ja547:162.2": "vane vāḷamigākiṇṇe;",
  "ja547:162.3": "Khaggadīpinisevite,",
  "ja547:162.4": "ahaṁ puññāni karomi;",
  "ja547:162.5": "Tumhe paṅkamhi sīdatha.",
  "ja547:163.1": "Anujānāhi maṁ amma,",
  "ja547:163.2": "pabbajjā mama ruccati;",
  "ja547:163.3": "Svāhaṁ sake abhissasiṁ,",
  "ja547:163.4": "yajamāno sake pure;",
  "ja547:163.5": "Sivīnaṁ vacanatthena,",
  "ja547:163.6": "samhā raṭṭhā nirajjahaṁ.",
  "ja547:164.1": "Aghaṁ taṁ paṭisevissaṁ,",
  "ja547:164.2": "vane vāḷamigākiṇṇe;",
  "ja547:164.3": "Khaggadīpinisevite,",
  "ja547:164.4": "ahaṁ puññāni karomi;",
  "ja547:164.5": "Tumhe paṅkamhi sīdatha”.",
  "ja547:165.1": "“Anujānāmi taṁ putta,",
  "ja547:165.2": "pabbajjā te samijjhatu;",
  "ja547:165.3": "Ayañca maddī kalyāṇī,",
  "ja547:165.4": "susaññā tanumajjhimā;",
  "ja547:165.5": "Acchataṁ saha puttehi,",
  "ja547:165.6": "kiṁ araññe karissati”.",
  "ja547:166.1": "“Nāhaṁ akāmā dāsimpi,",
  "ja547:166.2": "araññaṁ netumussahe;",
  "ja547:166.3": "Sace icchati anvetu,",
  "ja547:166.4": "sace nicchati acchatu”.",
  "ja547:167.1": "Tato suṇhaṁ mahārājā,",
  "ja547:167.2": "yācituṁ paṭipajjatha;",
  "ja547:167.3": "“Mā candanasamācāre,",
  "ja547:167.4": "rajojallaṁ adhārayi.",
  "ja547:168.1": "Mā kāsiyāni dhāretvā,",
  "ja547:168.2": "kusacīraṁ adhārayi;",
  "ja547:168.3": "Dukkho vāso araññasmiṁ,",
  "ja547:168.4": "mā hi tvaṁ lakkhaṇe gami”.",
  "ja547:169.1": "Tamabravi rājaputtī,",
  "ja547:169.2": "maddī sabbaṅgasobhanā;",
  "ja547:169.3": "“Nāhaṁ taṁ sukhamiccheyyaṁ,",
  "ja547:169.4": "yaṁ me vessantaraṁ vinā”.",
  "ja547:170.1": "Tamabravi mahārājā,",
  "ja547:170.2": "sivīnaṁ raṭṭhavaḍḍhano;",
  "ja547:170.3": "“Iṅgha maddi nisāmehi,",
  "ja547:170.4": "vane ye honti dussahā.",
  "ja547:171.1": "Bahū kīṭā paṭaṅgā ca,",
  "ja547:171.2": "makasā madhumakkhikā;",
  "ja547:171.3": "Tepi taṁ tattha hiṁseyyuṁ,",
  "ja547:171.4": "taṁ te dukkhataraṁ siyā.",
  "ja547:172.1": "Apare passa santāpe,",
  "ja547:172.2": "nadīnupanisevite;",
  "ja547:172.3": "Sappā ajagarā nāma,",
  "ja547:172.4": "avisā te mahabbalā.",
  "ja547:173.1": "Te manussaṁ migaṁ vāpi,",
  "ja547:173.2": "api māsannamāgataṁ;",
  "ja547:173.3": "Parikkhipitvā bhogehi,",
  "ja547:173.4": "vasamānenti attano.",
  "ja547:174.1": "Aññepi kaṇhajaṭino,",
  "ja547:174.2": "acchā nāma aghammigā;",
  "ja547:174.3": "Na tehi puriso diṭṭho,",
  "ja547:174.4": "rukkhamāruyha muccati.",
  "ja547:175.1": "Saṅghaṭṭayantā siṅgāni,",
  "ja547:175.2": "tikkhaggātippahārino;",
  "ja547:175.3": "Mahiṁsā vicarantettha,",
  "ja547:175.4": "nadiṁ sotumbaraṁ pati.",
  "ja547:176.1": "Disvā migānaṁ yūthānaṁ,",
  "ja547:176.2": "gavaṁ sañcarataṁ vane;",
  "ja547:176.3": "Dhenuva vacchagiddhāva,",
  "ja547:176.4": "kathaṁ maddi karissasi.",
  "ja547:177.1": "Disvā sampatite ghore,",
  "ja547:177.2": "dumaggesu plavaṅgame;",
  "ja547:177.3": "Akhettaññāya te maddi,",
  "ja547:177.4": "bhavissate mahabbhayaṁ.",
  "ja547:178.1": "Yā tvaṁ sivāya sutvāna,",
  "ja547:178.2": "muhuṁ uttasayī pure;",
  "ja547:178.3": "Sā tvaṁ vaṅkamanuppattā,",
  "ja547:178.4": "kathaṁ maddi karissasi.",
  "ja547:179.1": "Ṭhite majjhanhike kāle,",
  "ja547:179.2": "sannisinnesu pakkhisu;",
  "ja547:179.3": "Saṇateva brahāraññaṁ,",
  "ja547:179.4": "tattha kiṁ gantumicchasi”.",
  "ja547:180.1": "Tamabravi rājaputtī,",
  "ja547:180.2": "maddī sabbaṅgasobhanā;",
  "ja547:180.3": "“Yāni etāni akkhāsi,",
  "ja547:180.4": "vane paṭibhayāni me;",
  "ja547:180.5": "Sabbāni abhisambhossaṁ,",
  "ja547:180.6": "gacchaññeva rathesabha.",
  "ja547:181.1": "Kāsaṁ kusaṁ poṭakilaṁ,",
  "ja547:181.2": "usiraṁ muñjapabbajaṁ;",
  "ja547:181.3": "Urasā panudahissāmi,",
  "ja547:181.4": "nassa hessāmi dunnayā.",
  "ja547:182.1": "Bahūhi vata cariyāhi,",
  "ja547:182.2": "kumārī vindate patiṁ;",
  "ja547:182.3": "Udarassuparodhena,",
  "ja547:182.4": "gohanuveṭhanena ca.",
  "ja547:183.1": "Aggissa pāricariyāya,",
  "ja547:183.2": "udakummujjanena ca;",
  "ja547:183.3": "Vedhabyaṁ kaṭukaṁ loke,",
  "ja547:183.4": "gacchaññeva rathesabha.",
  "ja547:184.1": "Apissā hoti appatto,",
  "ja547:184.2": "ucchiṭṭhamapi bhuñjituṁ;",
  "ja547:184.3": "Yo naṁ hatthe gahetvāna,",
  "ja547:184.4": "akāmaṁ parikaḍḍhati;",
  "ja547:184.5": "Vedhabyaṁ kaṭukaṁ loke,",
  "ja547:184.6": "gacchaññeva rathesabha.",
  "ja547:185.1": "Kesaggahaṇamukkhepā,",
  "ja547:185.2": "bhūmyā ca parisumbhanā;",
  "ja547:185.3": "Datvā ca nopakkamati,",
  "ja547:185.4": "bahuṁ dukkhaṁ anappakaṁ;",
  "ja547:185.5": "Vedhabyaṁ kaṭukaṁ loke,",
  "ja547:185.6": "gacchaññeva rathesabha.",
  "ja547:186.1": "Sukkacchavī vedhaverā,",
  "ja547:186.2": "datvā subhagamānino;",
  "ja547:186.3": "Akāmaṁ parikaḍḍhanti,",
  "ja547:186.4": "ulūkaññeva vāyasā;",
  "ja547:186.5": "Vedhabyaṁ kaṭukaṁ loke,",
  "ja547:186.6": "gacchaññeva rathesabha.",
  "ja547:187.1": "Api ñātikule phīte,",
  "ja547:187.2": "kaṁsapajjotane vasaṁ;",
  "ja547:187.3": "Nevābhivākyaṁ na labhe,",
  "ja547:187.4": "bhātūhi sakhinīhipi;",
  "ja547:187.5": "Vedhabyaṁ kaṭukaṁ loke,",
  "ja547:187.6": "gacchaññeva rathesabha.",
  "ja547:188.1": "Naggā nadī anudakā,",
  "ja547:188.2": "naggaṁ raṭṭhaṁ arājakaṁ;",
  "ja547:188.3": "Itthīpi vidhavā naggā,",
  "ja547:188.4": "yassāpi dasa bhātaro;",
  "ja547:188.5": "Vedhabyaṁ kaṭukaṁ loke,",
  "ja547:188.6": "gacchaññeva rathesabha.",
  "ja547:189.1": "Dhajo rathassa paññāṇaṁ,",
  "ja547:189.2": "dhūmo paññāṇamaggino;",
  "ja547:189.3": "Rājā rathassa paññāṇaṁ,",
  "ja547:189.4": "bhattā paññāṇamitthiyā;",
  "ja547:189.5": "Vedhabyaṁ kaṭukaṁ loke,",
  "ja547:189.6": "gacchaññeva rathesabha.",
  "ja547:190.1": "Yā daliddī daliddassa,",
  "ja547:190.2": "aḍḍhā aḍḍhassa kittimā;",
  "ja547:190.3": "Taṁ ve devā pasaṁsanti,",
  "ja547:190.4": "dukkarañhi karoti sā.",
  "ja547:191.1": "Sāmikaṁ anubandhissaṁ,",
  "ja547:191.2": "sadā kāsāyavāsinī;",
  "ja547:191.3": "Pathabyāpi abhijjantyā,",
  "ja547:191.4": "vedhabyaṁ kaṭukitthiyā.",
  "ja547:192.1": "Api sāgarapariyantaṁ,",
  "ja547:192.2": "bahuvittadharaṁ mahiṁ;",
  "ja547:192.3": "Nānāratanaparipūraṁ,",
  "ja547:192.4": "nicche vessantaraṁ vinā.",
  "ja547:193.1": "Kathaṁ nu tāsaṁ hadayaṁ,",
  "ja547:193.2": "sukharā vata itthiyo;",
  "ja547:193.3": "Yā sāmike dukkhitamhi,",
  "ja547:193.4": "sukhamicchanti attano.",
  "ja547:194.1": "Nikkhamante mahārāje,",
  "ja547:194.2": "sivīnaṁ raṭṭhavaḍḍhane;",
  "ja547:194.3": "Tamahaṁ anubandhissaṁ,",
  "ja547:194.4": "sabbakāmadado hi me”.",
  "ja547:195.1": "Tamabravi mahārājā,",
  "ja547:195.2": "maddiṁ sabbaṅgasobhanaṁ;",
  "ja547:195.3": "“Ime te daharā puttā,",
  "ja547:195.4": "jālī kaṇhājinā cubho;",
  "ja547:195.5": "Nikkhippa lakkhaṇe gaccha,",
  "ja547:195.6": "mayaṁ te posayāmase”.",
  "ja547:196.1": "Tamabravi rājaputtī,",
  "ja547:196.2": "maddī sabbaṅgasobhanā;",
  "ja547:196.3": "“Piyā me puttakā deva,",
  "ja547:196.4": "jālī kaṇhājinā cubho;",
  "ja547:196.5": "Tyamhaṁ tattha ramessanti,",
  "ja547:196.6": "araññe jīvasokinaṁ”.",
  "ja547:197.1": "Tamabravi mahārājā,",
  "ja547:197.2": "sivīnaṁ raṭṭhavaḍḍhano;",
  "ja547:197.3": "“Sālīnaṁ odanaṁ bhutvā,",
  "ja547:197.4": "suciṁ maṁsūpasecanaṁ;",
  "ja547:197.5": "Rukkhaphalāni bhuñjantā,",
  "ja547:197.6": "kathaṁ kāhanti dārakā.",
  "ja547:198.1": "Bhutvā satapale kaṁse,",
  "ja547:198.2": "sovaṇṇe satarājike;",
  "ja547:198.3": "Rukkhapattesu bhuñjantā,",
  "ja547:198.4": "kathaṁ kāhanti dārakā.",
  "ja547:199.1": "Kāsiyāni ca dhāretvā,",
  "ja547:199.2": "khomakoṭumbarāni ca;",
  "ja547:199.3": "Kusacīrāni dhārentā,",
  "ja547:199.4": "kathaṁ kāhanti dārakā.",
  "ja547:200.1": "Vayhāhi pariyāyitvā,",
  "ja547:200.2": "sivikāya rathena ca;",
  "ja547:200.3": "Pattikā paridhāvantā,",
  "ja547:200.4": "kathaṁ kāhanti dārakā.",
  "ja547:201.1": "Kūṭāgāre sayitvāna,",
  "ja547:201.2": "nivāte phusitaggaḷe;",
  "ja547:201.3": "Sayantā rukkhamūlasmiṁ,",
  "ja547:201.4": "kathaṁ kāhanti dārakā.",
  "ja547:202.1": "Pallaṅkesu sayitvāna,",
  "ja547:202.2": "gonake cittasanthate;",
  "ja547:202.3": "Sayantā tiṇasanthāre,",
  "ja547:202.4": "kathaṁ kāhanti dārakā.",
  "ja547:203.1": "Gandhakena vilimpitvā,",
  "ja547:203.2": "agarucandanena ca;",
  "ja547:203.3": "Rajojallāni dhārentā,",
  "ja547:203.4": "kathaṁ kāhanti dārakā.",
  "ja547:204.1": "Cāmaramorahatthehi,",
  "ja547:204.2": "bījitaṅgā sukhedhitā;",
  "ja547:204.3": "Phuṭṭhā ḍaṁsehi makasehi,",
  "ja547:204.4": "kathaṁ kāhanti dārakā”.",
  "ja547:205.1": "Tamabravi rājaputtī,",
  "ja547:205.2": "maddī sabbaṅgasobhanā;",
  "ja547:205.3": "“Mā deva paridevesi,",
  "ja547:205.4": "mā ca tvaṁ vimano ahu;",
  "ja547:205.5": "Yathā mayaṁ bhavissāma,",
  "ja547:205.6": "tathā hessanti dārakā”.",
  "ja547:206.1": "Idaṁ vatvāna pakkāmi,",
  "ja547:206.2": "maddī sabbaṅgasobhanā;",
  "ja547:206.3": "Sivimaggena anvesi,",
  "ja547:206.4": "putte ādāya lakkhaṇā.",
  "ja547:207.1": "Tato vessantaro rājā,",
  "ja547:207.2": "dānaṁ datvāna khattiyo;",
  "ja547:207.3": "Pitu mātu ca vanditvā,",
  "ja547:207.4": "katvā ca naṁ padakkhiṇaṁ.",
  "ja547:208.1": "Catuvāhiṁ rathaṁ yuttaṁ,",
  "ja547:208.2": "sīghamāruyha sandanaṁ;",
  "ja547:208.3": "Ādāya puttadārañca,",
  "ja547:208.4": "vaṅkaṁ pāyāsi pabbataṁ.",
  "ja547:209.1": "Tato vessantaro rājā,",
  "ja547:209.2": "yenāsi bahuko jano;",
  "ja547:209.3": "“Āmanta kho taṁ gacchāma,",
  "ja547:209.4": "arogā hontu ñātayo.",
  "ja547:210.1": "Iṅgha maddi nisāmehi,",
  "ja547:210.2": "rammarūpaṁva dissati;",
  "ja547:210.3": "Āvāsaṁ siviseṭṭhassa,",
  "ja547:210.4": "pettikaṁ bhavanaṁ mama”.",
  "ja547:211.1": "Taṁ brāhmaṇā anvagamuṁ,",
  "ja547:211.2": "te naṁ asse ayācisuṁ;",
  "ja547:211.3": "Yācito paṭipādesi,",
  "ja547:211.4": "catunnaṁ caturo haye.",
  "ja547:212.1": "“Iṅgha maddi nisāmehi,",
  "ja547:212.2": "cittarūpaṁva dissati;",
  "ja547:212.3": "Migarohiccavaṇṇena,",
  "ja547:212.4": "dakkhiṇassā vahanti maṁ”.",
  "ja547:213.1": "Athettha pañcamo āgā,",
  "ja547:213.2": "so taṁ rathamayācatha;",
  "ja547:213.3": "Tassa taṁ yācitodāsi,",
  "ja547:213.4": "na cassupahato mano.",
  "ja547:214.1": "Tato vessantaro rājā,",
  "ja547:214.2": "oropetvā sakaṁ janaṁ;",
  "ja547:214.3": "Assāsayi assarathaṁ,",
  "ja547:214.4": "brāhmaṇassa dhanesino.",
  "ja547:215.1": "“Tvaṁ maddi kaṇhaṁ gaṇhāhi,",
  "ja547:215.2": "lahu esā kaniṭṭhikā;",
  "ja547:215.3": "Ahaṁ jāliṁ gahessāmi,",
  "ja547:215.4": "garuko bhātiko hi so”.",
  "ja547:216.1": "Rājā kumāramādāya,",
  "ja547:216.2": "rājaputtī ca dārikaṁ;",
  "ja547:216.3": "Sammodamānā pakkāmuṁ,",
  "ja547:216.4": "aññamaññaṁ piyaṁvadā.",
  "ja547:217.1": "Dānakaṇḍaṁ nāma.",
  "ja547:218.0": "4. Vanapavesana",
  "ja547:218.1": "Yadi keci manujā enti,",
  "ja547:218.2": "anumagge paṭipathe;",
  "ja547:218.3": "Maggaṁ te paṭipucchāma,",
  "ja547:218.4": "kuhiṁ vaṅkatapabbato.",
  "ja547:219.1": "Te tattha amhe passitvā,",
  "ja547:219.2": "kalunaṁ paridevayuṁ;",
  "ja547:219.3": "Dukkhaṁ te paṭivedenti,",
  "ja547:219.4": "dūre vaṅkatapabbato.",
  "ja547:220.1": "Yadi passanti pavane,",
  "ja547:220.2": "dārakā phaline dume;",
  "ja547:220.3": "Tesaṁ phalānaṁ hetumhi,",
  "ja547:220.4": "uparodanti dārakā.",
  "ja547:221.1": "Rodante dārake disvā,",
  "ja547:221.2": "ubbiddhā vipulā dumā;",
  "ja547:221.3": "Sayamevonamitvāna,",
  "ja547:221.4": "upagacchanti dārake.",
  "ja547:222.1": "Idaṁ accherakaṁ disvā,",
  "ja547:222.2": "abbhutaṁ lomahaṁsanaṁ;",
  "ja547:222.3": "Sādhukāraṁ pavattesi,",
  "ja547:222.4": "maddī sabbaṅgasobhanā.",
  "ja547:223.1": "“Accheraṁ vata lokasmiṁ,",
  "ja547:223.2": "abbhutaṁ lomahaṁsanaṁ;",
  "ja547:223.3": "Vessantarassa tejena,",
  "ja547:223.4": "sayamevonatā dumā”.",
  "ja547:224.1": "Saṅkhipiṁsu pathaṁ yakkhā,",
  "ja547:224.2": "anukampāya dārake;",
  "ja547:224.3": "Nikkhantadivaseneva,",
  "ja547:224.4": "cetaraṭṭhaṁ upāgamuṁ.",
  "ja547:225.1": "Te gantvā dīghamaddhānaṁ,",
  "ja547:225.2": "cetaraṭṭhaṁ upāgamuṁ;",
  "ja547:225.3": "Iddhaṁ phītaṁ janapadaṁ,",
  "ja547:225.4": "bahumaṁsasurodanaṁ.",
  "ja547:226.1": "Cetiyo parivāriṁsu,",
  "ja547:226.2": "disvā lakkhaṇamāgataṁ;",
  "ja547:226.3": "“Sukhumālī vata ayyā,",
  "ja547:226.4": "pattikā paridhāvati.",
  "ja547:227.1": "Vayhāhi pariyāyitvā,",
  "ja547:227.2": "sivikāya rathena ca;",
  "ja547:227.3": "Sājja maddī araññasmiṁ,",
  "ja547:227.4": "pattikā paridhāvati”.",
  "ja547:228.1": "Taṁ disvā cetapāmokkhā,",
  "ja547:228.2": "rodamānā upāgamuṁ;",
  "ja547:228.3": "“Kacci nu deva kusalaṁ,",
  "ja547:228.4": "kacci deva anāmayaṁ;",
  "ja547:228.5": "Kacci pitā arogo te,",
  "ja547:228.6": "sivīnañca anāmayaṁ.",
  "ja547:229.1": "Ko te balaṁ mahārāja,",
  "ja547:229.2": "ko nu te rathamaṇḍalaṁ;",
  "ja547:229.3": "Anassako arathako,",
  "ja547:229.4": "dīghamaddhānamāgato;",
  "ja547:229.5": "Kaccāmittehi pakato,",
  "ja547:229.6": "anuppattosimaṁ disaṁ”.",
  "ja547:230.1": "“Kusalañceva me sammā,",
  "ja547:230.2": "atho sammā anāmayaṁ;",
  "ja547:230.3": "Atho pitā arogo me,",
  "ja547:230.4": "sivīnañca anāmayaṁ.",
  "ja547:231.1": "Ahañhi kuñjaraṁ dajjaṁ,",
  "ja547:231.2": "īsādantaṁ urūḷhavaṁ;",
  "ja547:231.3": "Khettaññuṁ sabbayuddhānaṁ,",
  "ja547:231.4": "sabbasetaṁ gajuttamaṁ.",
  "ja547:232.1": "Paṇḍukambalasañchannaṁ,",
  "ja547:232.2": "pabhinnaṁ sattumaddanaṁ;",
  "ja547:232.3": "Dantiṁ savāḷabījaniṁ,",
  "ja547:232.4": "setaṁ kelāsasādisaṁ.",
  "ja547:233.1": "Sasetacchattaṁ saupādheyyaṁ,",
  "ja547:233.2": "Sāthabbanaṁ sahatthipaṁ;",
  "ja547:233.3": "Aggayānaṁ rājavāhiṁ,",
  "ja547:233.4": "Brāhmaṇānaṁ adāsahaṁ.",
  "ja547:234.1": "Tasmiṁ me sivayo kuddhā,",
  "ja547:234.2": "pitā cupahatomano;",
  "ja547:234.3": "Avaruddhasi maṁ rājā,",
  "ja547:234.4": "vaṅkaṁ gacchāmi pabbataṁ;",
  "ja547:234.5": "Okāsaṁ sammā jānātha,",
  "ja547:234.6": "vane yattha vasāmase”.",
  "ja547:235.1": "“Svāgataṁ te mahārāja,",
  "ja547:235.2": "atho te adurāgataṁ;",
  "ja547:235.3": "Issarosi anuppatto,",
  "ja547:235.4": "yaṁ idhatthi pavedaya.",
  "ja547:236.1": "Sākaṁ bhisaṁ madhuṁ maṁsaṁ,",
  "ja547:236.2": "Suddhaṁ sālīnamodanaṁ;",
  "ja547:236.3": "Paribhuñja mahārāja,",
  "ja547:236.4": "Pāhuno nosi āgato”.",
  "ja547:237.1": "“Paṭiggahitaṁ yaṁ dinnaṁ,",
  "ja547:237.2": "sabbassa agghiyaṁ kataṁ;",
  "ja547:237.3": "Avaruddhasi maṁ rājā,",
  "ja547:237.4": "vaṅkaṁ gacchāmi pabbataṁ;",
  "ja547:237.5": "Okāsaṁ sammā jānātha,",
  "ja547:237.6": "vane yattha vasāmase”.",
  "ja547:238.1": "“Idheva tāva acchassu,",
  "ja547:238.2": "cetaraṭṭhe rathesabha;",
  "ja547:238.3": "Yāva cetā gamissanti,",
  "ja547:238.4": "rañño santika yācituṁ.",
  "ja547:239.1": "Nijjhāpetuṁ mahārājaṁ,",
  "ja547:239.2": "sivīnaṁ raṭṭhavaḍḍhanaṁ;",
  "ja547:239.3": "Taṁ taṁ cetā purakkhatvā,",
  "ja547:239.4": "patītā laddhapaccayā;",
  "ja547:239.5": "Parivāretvāna gacchanti,",
  "ja547:239.6": "evaṁ jānāhi khattiya”.",
  "ja547:240.1": "“Mā vo ruccittha gamanaṁ,",
  "ja547:240.2": "rañño santika yācituṁ;",
  "ja547:240.3": "Nijjhāpetuṁ mahārājaṁ,",
  "ja547:240.4": "rājāpi tattha nissaro.",
  "ja547:241.1": "Accuggatā hi sivayo,",
  "ja547:241.2": "balaggā negamā ca ye;",
  "ja547:241.3": "Te vidhaṁsetumicchanti,",
  "ja547:241.4": "rājānaṁ mama kāraṇā”.",
  "ja547:242.1": "“Sace esā pavattettha,",
  "ja547:242.2": "raṭṭhasmiṁ raṭṭhavaḍḍhana;",
  "ja547:242.3": "Idheva rajjaṁ kārehi,",
  "ja547:242.4": "cetehi parivārito.",
  "ja547:243.1": "Iddhaṁ phītañcidaṁ raṭṭhaṁ,",
  "ja547:243.2": "iddho janapado mahā;",
  "ja547:243.3": "Matiṁ karohi tvaṁ deva,",
  "ja547:243.4": "rajjassa manusāsituṁ”.",
  "ja547:244.1": "“Na me chando mati atthi,",
  "ja547:244.2": "rajjassa anusāsituṁ;",
  "ja547:244.3": "Pabbājitassa raṭṭhasmā,",
  "ja547:244.4": "cetaputtā suṇātha me.",
  "ja547:245.1": "Atuṭṭhā sivayo āsuṁ,",
  "ja547:245.2": "balaggā negamā ca ye;",
  "ja547:245.3": "Pabbājitassa raṭṭhasmā,",
  "ja547:245.4": "cetā rajjebhisecayuṁ.",
  "ja547:246.1": "Asammodiyampi vo assa,",
  "ja547:246.2": "accantaṁ mama kāraṇā;",
  "ja547:246.3": "Sivīhi bhaṇḍanañcāpi,",
  "ja547:246.4": "viggaho me na ruccati.",
  "ja547:247.1": "Athassa bhaṇḍanaṁ ghoraṁ,",
  "ja547:247.2": "sampahāro anappako;",
  "ja547:247.3": "Ekassa kāraṇā mayhaṁ,",
  "ja547:247.4": "hiṁseyya bahuko jano.",
  "ja547:248.1": "Paṭiggahitaṁ yaṁ dinnaṁ,",
  "ja547:248.2": "sabbassa agghiyaṁ kataṁ;",
  "ja547:248.3": "Avaruddhasi maṁ rājā,",
  "ja547:248.4": "vaṅkaṁ gacchāmi pabbataṁ;",
  "ja547:248.5": "Okāsaṁ sammā jānātha,",
  "ja547:248.6": "vane yattha vasāmase”.",
  "ja547:249.1": "“Taggha te mayamakkhāma,",
  "ja547:249.2": "yathāpi kusalā tathā;",
  "ja547:249.3": "Rājisī yattha sammanti,",
  "ja547:249.4": "āhutaggī samāhitā.",
  "ja547:250.1": "Esa selo mahārāja,",
  "ja547:250.2": "pabbato gandhamādano;",
  "ja547:250.3": "Yattha tvaṁ saha puttehi,",
  "ja547:250.4": "saha bhariyāya cacchasi”.",
  "ja547:251.1": "Taṁ cetā anusāsiṁsu,",
  "ja547:251.2": "assunettā rudammukhā;",
  "ja547:251.3": "“Ito gaccha mahārāja,",
  "ja547:251.4": "ujuṁ yenuttarā mukho.",
  "ja547:252.1": "Atha dakkhisi bhaddante,",
  "ja547:252.2": "vepullaṁ nāma pabbataṁ;",
  "ja547:252.3": "Nānādumagaṇākiṇṇaṁ,",
  "ja547:252.4": "sītacchāyaṁ manoramaṁ.",
  "ja547:253.1": "Tamatikkamma bhaddante,",
  "ja547:253.2": "atha dakkhisi āpagaṁ;",
  "ja547:253.3": "Nadiṁ ketumatiṁ nāma,",
  "ja547:253.4": "gambhīraṁ girigabbharaṁ.",
  "ja547:254.1": "Puthulomamacchākiṇṇaṁ,",
  "ja547:254.2": "supatitthaṁ mahodakaṁ;",
  "ja547:254.3": "Tattha nhatvā pivitvā ca,",
  "ja547:254.4": "assāsetvā saputtake.",
  "ja547:255.1": "Atha dakkhisi bhaddante,",
  "ja547:255.2": "nigrodhaṁ madhupipphalaṁ;",
  "ja547:255.3": "Rammake sikhare jātaṁ,",
  "ja547:255.4": "sītacchāyaṁ manoramaṁ.",
  "ja547:256.1": "Atha dakkhisi bhaddante,",
  "ja547:256.2": "nāḷikaṁ nāma pabbataṁ;",
  "ja547:256.3": "Nānādijagaṇākiṇṇaṁ,",
  "ja547:256.4": "selaṁ kimpurisāyutaṁ.",
  "ja547:257.1": "Tassa uttarapubbena,",
  "ja547:257.2": "mucalindo nāma so saro;",
  "ja547:257.3": "Puṇḍarīkehi sañchanno,",
  "ja547:257.4": "setasogandhikehi ca.",
  "ja547:258.1": "So vanaṁ meghasaṅkāsaṁ,",
  "ja547:258.2": "dhuvaṁ haritasaddalaṁ;",
  "ja547:258.3": "Sīhovāmisapekkhīva,",
  "ja547:258.4": "vanasaṇḍaṁ vigāhaya;",
  "ja547:258.5": "Puppharukkhehi sañchannaṁ,",
  "ja547:258.6": "phalarukkhehi cūbhayaṁ.",
  "ja547:259.1": "Tattha bindussarā vaggū,",
  "ja547:259.2": "nānāvaṇṇā bahū dijā;",
  "ja547:259.3": "Kūjantamupakūjanti,",
  "ja547:259.4": "utusaṁpupphite dume.",
  "ja547:260.1": "Gantvā girividuggānaṁ,",
  "ja547:260.2": "nadīnaṁ pabhavāni ca;",
  "ja547:260.3": "So dakkhisi pokkharaṇiṁ,",
  "ja547:260.4": "karañjakakudhāyutaṁ.",
  "ja547:261.1": "Puthulomamacchākiṇṇaṁ,",
  "ja547:261.2": "supatitthaṁ mahodakaṁ;",
  "ja547:261.3": "Samañca caturaṁsañca,",
  "ja547:261.4": "sāduṁ appaṭigandhiyaṁ.",
  "ja547:262.1": "Tassā uttarapubbena,",
  "ja547:262.2": "paṇṇasālaṁ amāpaya;",
  "ja547:262.3": "Paṇṇasālaṁ amāpetvā,",
  "ja547:262.4": "uñchācariyāya īhatha”.",
  "ja547:263.1": "Vanapavesanaṁ nāma.",
  "ja547:264.0": "5. Jūjakapabba",
  "ja547:264.1": "Ahu vāsī kaliṅgesu,",
  "ja547:264.2": "jūjako nāma brāhmaṇo;",
  "ja547:264.3": "Tassāsi daharā bhariyā,",
  "ja547:264.4": "nāmenāmittatāpanā.",
  "ja547:265.1": "Tā naṁ tattha gatāvocuṁ,",
  "ja547:265.2": "nadiṁ udakahāriyā;",
  "ja547:265.3": "Thiyo naṁ paribhāsiṁsu,",
  "ja547:265.4": "samāgantvā kutūhalā.",
  "ja547:266.1": "“Amittā nūna te mātā,",
  "ja547:266.2": "amitto nūna te pitā;",
  "ja547:266.3": "Ye taṁ jiṇṇassa pādaṁsu,",
  "ja547:266.4": "evaṁ dahariyaṁ satiṁ.",
  "ja547:267.1": "Ahitaṁ vata te ñātī,",
  "ja547:267.2": "mantayiṁsu rahogatā;",
  "ja547:267.3": "Ye taṁ jiṇṇassa pādaṁsu,",
  "ja547:267.4": "evaṁ dahariyaṁ satiṁ.",
  "ja547:268.1": "Amittā vata te ñātī,",
  "ja547:268.2": "mantayiṁsu rahogatā;",
  "ja547:268.3": "Ye taṁ jiṇṇassa pādaṁsu,",
  "ja547:268.4": "evaṁ dahariyaṁ satiṁ.",
  "ja547:269.1": "Dukkaṭaṁ vata te ñātī,",
  "ja547:269.2": "mantayiṁsu rahogatā;",
  "ja547:269.3": "Ye taṁ jiṇṇassa pādaṁsu,",
  "ja547:269.4": "evaṁ dahariyaṁ satiṁ.",
  "ja547:270.1": "Pāpakaṁ vata te ñātī,",
  "ja547:270.2": "mantayiṁsu rahogatā;",
  "ja547:270.3": "Ye taṁ jiṇṇassa pādaṁsu,",
  "ja547:270.4": "evaṁ dahariyaṁ satiṁ.",
  "ja547:271.1": "Amanāpaṁ vata te ñātī,",
  "ja547:271.2": "mantayiṁsu rahogatā;",
  "ja547:271.3": "Ye taṁ jiṇṇassa pādaṁsu,",
  "ja547:271.4": "evaṁ dahariyaṁ satiṁ.",
  "ja547:272.1": "Amanāpavāsaṁ vasi,",
  "ja547:272.2": "jiṇṇena patinā saha;",
  "ja547:272.3": "Yā tvaṁ vasasi jiṇṇassa,",
  "ja547:272.4": "mataṁ te jīvitā varaṁ.",
  "ja547:273.1": "Na hi nūna tuyhaṁ kalyāṇi,",
  "ja547:273.2": "pitā mātā ca sobhane;",
  "ja547:273.3": "Aññaṁ bhattāraṁ vindiṁsu,",
  "ja547:273.4": "ye taṁ jiṇṇassa pādaṁsu;",
  "ja547:273.5": "Evaṁ dahariyaṁ satiṁ.",
  "ja547:274.1": "Duyiṭṭhaṁ te navamiyaṁ,",
  "ja547:274.2": "akataṁ aggihuttakaṁ;",
  "ja547:274.3": "Ye taṁ jiṇṇassa pādaṁsu,",
  "ja547:274.4": "evaṁ dahariyaṁ satiṁ.",
  "ja547:275.1": "Samaṇe brāhmaṇe nūna,",
  "ja547:275.2": "brahmacariyaparāyaṇe;",
  "ja547:275.3": "Sā tvaṁ loke abhisapi,",
  "ja547:275.4": "sīlavante bahussute;",
  "ja547:275.5": "Yā tvaṁ vasasi jiṇṇassa,",
  "ja547:275.6": "evaṁ dahariyā satī.",
  "ja547:276.1": "Na dukkhaṁ ahinā daṭṭhaṁ,",
  "ja547:276.2": "na dukkhaṁ sattiyā hataṁ;",
  "ja547:276.3": "Tañca dukkhañca tibbañca,",
  "ja547:276.4": "yaṁ passe jiṇṇakaṁ patiṁ.",
  "ja547:277.1": "Natthi khiḍḍā natthi rati,",
  "ja547:277.2": "jiṇṇena patinā saha;",
  "ja547:277.3": "Natthi allāpasallāpo,",
  "ja547:277.4": "jagghitampi na sobhati.",
  "ja547:278.1": "Yadā ca daharo daharā,",
  "ja547:278.2": "mantayanti rahogatā;",
  "ja547:278.3": "Sabbesaṁ sokā nassanti,",
  "ja547:278.4": "ye keci hadayassitā.",
  "ja547:279.1": "Daharā tvaṁ rūpavatī,",
  "ja547:279.2": "purisānaṁbhipatthitā;",
  "ja547:279.3": "Gaccha ñātikule accha,",
  "ja547:279.4": "kiṁ jiṇṇo ramayissati”.",
  "ja547:280.1": "“Na te brāhmaṇa gacchāmi,",
  "ja547:280.2": "nadiṁ udakahāriyā;",
  "ja547:280.3": "Thiyo maṁ paribhāsanti,",
  "ja547:280.4": "tayā jiṇṇena brāhmaṇa”.",
  "ja547:281.1": "“Mā me tvaṁ akarā kammaṁ,",
  "ja547:281.2": "mā me udakamāhari;",
  "ja547:281.3": "Ahaṁ udakamāhissaṁ,",
  "ja547:281.4": "mā bhoti kupitā ahu”.",
  "ja547:282.1": "“Nāhaṁ tamhi kule jātā,",
  "ja547:282.2": "yaṁ tvaṁ udakamāhare;",
  "ja547:282.3": "Evaṁ brāhmaṇa jānāhi,",
  "ja547:282.4": "na te vacchāmahaṁ ghare.",
  "ja547:283.1": "Sace me dāsaṁ dāsiṁ vā,",
  "ja547:283.2": "nānayissasi brāhmaṇa;",
  "ja547:283.3": "Evaṁ brāhmaṇa jānāhi,",
  "ja547:283.4": "na te vacchāmi santike”.",
  "ja547:284.1": "“Natthi me sippaṭhānaṁ vā,",
  "ja547:284.2": "dhanaṁ dhaññañca brāhmaṇi;",
  "ja547:284.3": "Kutohaṁ dāsaṁ dāsiṁ vā,",
  "ja547:284.4": "ānayissāmi bhotiyā;",
  "ja547:284.5": "Ahaṁ bhotiṁ upaṭṭhissaṁ,",
  "ja547:284.6": "mā bhoti kupitā ahu”.",
  "ja547:285.1": "“Ehi te ahamakkhissaṁ,",
  "ja547:285.2": "yathā me vacanaṁ sutaṁ;",
  "ja547:285.3": "Esa vessantaro rājā,",
  "ja547:285.4": "vaṅke vasati pabbate.",
  "ja547:286.1": "Taṁ tvaṁ gantvāna yācassu,",
  "ja547:286.2": "dāsaṁ dāsiñca brāhmaṇa;",
  "ja547:286.3": "So te dassati yācito,",
  "ja547:286.4": "dāsaṁ dāsiñca khattiyo”.",
  "ja547:287.1": "“Jiṇṇohamasmi dubbalo,",
  "ja547:287.2": "dīgho caddhā suduggamo;",
  "ja547:287.3": "Mā bhoti paṭidevesi,",
  "ja547:287.4": "mā ca tvaṁ vimanā ahu;",
  "ja547:287.5": "Ahaṁ bhotiṁ upaṭṭhissaṁ,",
  "ja547:287.6": "mā bhoti kupitā ahu”.",
  "ja547:288.1": "“Yathā agantvā saṅgāmaṁ,",
  "ja547:288.2": "ayuddhova parājito;",
  "ja547:288.3": "Evameva tuvaṁ brahme,",
  "ja547:288.4": "agantvāva parājito.",
  "ja547:289.1": "Sace me dāsaṁ dāsiṁ vā,",
  "ja547:289.2": "nānayissasi brāhmaṇa;",
  "ja547:289.3": "Evaṁ brāhmaṇa jānāhi,",
  "ja547:289.4": "na te vacchāmahaṁ ghare;",
  "ja547:289.5": "Amanāpaṁ te karissāmi,",
  "ja547:289.6": "taṁ te dukkhaṁ bhavissati.",
  "ja547:290.1": "Nakkhatte utupubbesu,",
  "ja547:290.2": "yadā maṁ dakkhisilaṅkataṁ;",
  "ja547:290.3": "Aññehi saddhiṁ ramamānaṁ,",
  "ja547:290.4": "taṁ te dukkhaṁ bhavissati.",
  "ja547:291.1": "Adassanena mayhaṁ te,",
  "ja547:291.2": "jiṇṇassa paridevato;",
  "ja547:291.3": "Bhiyyo vaṅkā ca palitā,",
  "ja547:291.4": "bahū hessanti brāhmaṇa”.",
  "ja547:292.1": "Tato so brāhmaṇo bhīto,",
  "ja547:292.2": "brāhmaṇiyā vasānugo;",
  "ja547:292.3": "Aṭṭito kāmarāgena,",
  "ja547:292.4": "brāhmaṇiṁ etadabravi.",
  "ja547:293.1": "“Pātheyyaṁ me karohi tvaṁ,",
  "ja547:293.2": "Saṅkulyā saguḷāni ca;",
  "ja547:293.3": "Madhupiṇḍikā ca sukatāyo,",
  "ja547:293.4": "Sattubhattañca brāhmaṇi.",
  "ja547:294.1": "Ānayissaṁ methunake,",
  "ja547:294.2": "ubho dāsakumārake;",
  "ja547:294.3": "Te taṁ paricarissanti,",
  "ja547:294.4": "rattindivamatanditā”.",
  "ja547:295.1": "Idaṁ vatvā brahmabandhu,",
  "ja547:295.2": "paṭimuñci upāhanā;",
  "ja547:295.3": "Tato so mantayitvāna,",
  "ja547:295.4": "bhariyaṁ katvā padakkhiṇaṁ.",
  "ja547:296.1": "Pakkāmi so ruṇṇamukho,",
  "ja547:296.2": "brāhmaṇo sahitabbato;",
  "ja547:296.3": "Sivīnaṁ nagaraṁ phītaṁ,",
  "ja547:296.4": "dāsapariyesanaṁ caraṁ.",
  "ja547:297.1": "So tattha gantvā avaca,",
  "ja547:297.2": "ye tatthāsuṁ samāgatā;",
  "ja547:297.3": "“Kuhiṁ vessantaro rājā,",
  "ja547:297.4": "kattha passemu khattiyaṁ”.",
  "ja547:298.1": "Te janā taṁ avaciṁsu,",
  "ja547:298.2": "ye tatthāsuṁ samāgatā;",
  "ja547:298.3": "“Tumhehi brahme pakato,",
  "ja547:298.4": "atidānena khattiyo;",
  "ja547:298.5": "Pabbājito sakā raṭṭhā,",
  "ja547:298.6": "vaṅke vasati pabbate.",
  "ja547:299.1": "Tumhehi brahme pakato,",
  "ja547:299.2": "atidānena khattiyo;",
  "ja547:299.3": "Ādāya puttadārañca,",
  "ja547:299.4": "vaṅke vasati pabbate”.",
  "ja547:300.1": "So codito brāhmaṇiyā,",
  "ja547:300.2": "brāhmaṇo kāmagiddhimā;",
  "ja547:300.3": "Aghaṁ taṁ paṭisevittha,",
  "ja547:300.4": "vane vāḷamigākiṇṇe;",
  "ja547:300.5": "Khaggadīpinisevite.",
  "ja547:301.1": "Ādāya beḷuvaṁ daṇḍaṁ,",
  "ja547:301.2": "aggihuttaṁ kamaṇḍaluṁ;",
  "ja547:301.3": "So pāvisi brahāraññaṁ,",
  "ja547:301.4": "yattha assosi kāmadaṁ.",
  "ja547:302.1": "Taṁ paviṭṭhaṁ brahāraññaṁ,",
  "ja547:302.2": "kokā naṁ parivārayuṁ;",
  "ja547:302.3": "Vikkandi so vippanaṭṭho,",
  "ja547:302.4": "dūre panthā apakkami.",
  "ja547:303.1": "Tato so brāhmaṇo gantvā,",
  "ja547:303.2": "bhogaluddho asaññato;",
  "ja547:303.3": "Vaṅkassorohaṇe naṭṭhe,",
  "ja547:303.4": "imā gāthā abhāsatha.",
  "ja547:304.1": "“Ko rājaputtaṁ nisabhaṁ,",
  "ja547:304.2": "jayantamaparājitaṁ;",
  "ja547:304.3": "Bhaye khemassa dātāraṁ,",
  "ja547:304.4": "ko me vessantaraṁ vidū.",
  "ja547:305.1": "Yo yācataṁ patiṭṭhāsi,",
  "ja547:305.2": "bhūtānaṁ dharaṇīriva;",
  "ja547:305.3": "Dharaṇūpamaṁ mahārājaṁ,",
  "ja547:305.4": "ko me vessantaraṁ vidū.",
  "ja547:306.1": "Yo yācataṁ gatī āsi,",
  "ja547:306.2": "savantīnaṁva sāgaro;",
  "ja547:306.3": "Sāgarūpamaṁ mahārājaṁ,",
  "ja547:306.4": "ko me vessantaraṁ vidū.",
  "ja547:307.1": "Kalyāṇatitthaṁ sucimaṁ,",
  "ja547:307.2": "sītūdakaṁ manoramaṁ;",
  "ja547:307.3": "Puṇḍarīkehi sañchannaṁ,",
  "ja547:307.4": "yuttaṁ kiñjakkhareṇunā;",
  "ja547:307.5": "Rahadūpamaṁ mahārājaṁ,",
  "ja547:307.6": "ko me vessantaraṁ vidū.",
  "ja547:308.1": "Assatthaṁva pathe jātaṁ,",
  "ja547:308.2": "sītacchāyaṁ manoramaṁ;",
  "ja547:308.3": "Santānaṁ visametāraṁ,",
  "ja547:308.4": "kilantānaṁ paṭiggahaṁ;",
  "ja547:308.5": "Tathūpamaṁ mahārājaṁ,",
  "ja547:308.6": "ko me vessantaraṁ vidū.",
  "ja547:309.1": "Nigrodhaṁva pathe jātaṁ,",
  "ja547:309.2": "sītacchāyaṁ manoramaṁ;",
  "ja547:309.3": "Santānaṁ visametāraṁ,",
  "ja547:309.4": "kilantānaṁ paṭiggahaṁ;",
  "ja547:309.5": "Tathūpamaṁ mahārājaṁ,",
  "ja547:309.6": "ko me vessantaraṁ vidū.",
  "ja547:310.1": "Ambaṁ iva pathe jātaṁ,",
  "ja547:310.2": "sītacchāyaṁ manoramaṁ;",
  "ja547:310.3": "Santānaṁ visametāraṁ,",
  "ja547:310.4": "kilantānaṁ paṭiggahaṁ;",
  "ja547:310.5": "Tathūpamaṁ mahārājaṁ,",
  "ja547:310.6": "ko me vessantaraṁ vidū.",
  "ja547:311.1": "Sālaṁ iva pathe jātaṁ,",
  "ja547:311.2": "sītacchāyaṁ manoramaṁ;",
  "ja547:311.3": "Santānaṁ visametāraṁ,",
  "ja547:311.4": "kilantānaṁ paṭiggahaṁ;",
  "ja547:311.5": "Tathūpamaṁ mahārājaṁ,",
  "ja547:311.6": "ko me vessantaraṁ vidū.",
  "ja547:312.1": "Dumaṁ iva pathe jātaṁ,",
  "ja547:312.2": "sītacchāyaṁ manoramaṁ;",
  "ja547:312.3": "Santānaṁ visametāraṁ,",
  "ja547:312.4": "kilantānaṁ paṭiggahaṁ;",
  "ja547:312.5": "Tathūpamaṁ mahārājaṁ,",
  "ja547:312.6": "ko me vessantaraṁ vidū.",
  "ja547:313.1": "Evañca me vilapato,",
  "ja547:313.2": "paviṭṭhassa brahāvane;",
  "ja547:313.3": "Ahaṁ jānanti yo vajjā,",
  "ja547:313.4": "nandiṁ so janaye mama.",
  "ja547:314.1": "Evañca me vilapato,",
  "ja547:314.2": "paviṭṭhassa brahāvane;",
  "ja547:314.3": "Ahaṁ jānanti yo vajjā,",
  "ja547:314.4": "tāya so ekavācāya;",
  "ja547:314.5": "Pasave puññaṁ anappakaṁ”.",
  "ja547:315.1": "Tassa ceto paṭissosi,",
  "ja547:315.2": "araññe luddako caraṁ;",
  "ja547:315.3": "“Tumhehi brahme pakato,",
  "ja547:315.4": "atidānena khattiyo;",
  "ja547:315.5": "Pabbājito sakā raṭṭhā,",
  "ja547:315.6": "vaṅke vasati pabbate.",
  "ja547:316.1": "Tumhehi brahme pakato,",
  "ja547:316.2": "atidānena khattiyo;",
  "ja547:316.3": "Ādāya puttadārañca,",
  "ja547:316.4": "vaṅke vasati pabbate.",
  "ja547:317.1": "Akiccakārī dummedho,",
  "ja547:317.2": "raṭṭhā pavanamāgato;",
  "ja547:317.3": "Rājaputtaṁ gavesanto,",
  "ja547:317.4": "bako macchamivodake.",
  "ja547:318.1": "Tassa tyāhaṁ na dassāmi,",
  "ja547:318.2": "jīvitaṁ idha brāhmaṇa;",
  "ja547:318.3": "Ayañhi te mayā nunno,",
  "ja547:318.4": "saro pissati lohitaṁ.",
  "ja547:319.1": "Siro te vajjhayitvāna,",
  "ja547:319.2": "hadayaṁ chetvā sabandhanaṁ;",
  "ja547:319.3": "Panthasakuṇaṁ yajissāmi,",
  "ja547:319.4": "tuyhaṁ maṁsena brāhmaṇa.",
  "ja547:320.1": "Tuyhaṁ maṁsena medena,",
  "ja547:320.2": "matthakena ca brāhmaṇa;",
  "ja547:320.3": "Āhutiṁ paggahessāmi,",
  "ja547:320.4": "chetvāna hadayaṁ tava.",
  "ja547:321.1": "Taṁ me suyiṭṭhaṁ suhutaṁ,",
  "ja547:321.2": "tuyhaṁ maṁsena brāhmaṇa;",
  "ja547:321.3": "Na ca tvaṁ rājaputtassa,",
  "ja547:321.4": "bhariyaṁ putte ca nessasi”.",
  "ja547:322.1": "“Avajjho brāhmaṇo dūto,",
  "ja547:322.2": "cetaputta suṇohi me;",
  "ja547:322.3": "Tasmā hi dūtaṁ na hanti,",
  "ja547:322.4": "esa dhammo sanantano.",
  "ja547:323.1": "Nijjhattā sivayo sabbe,",
  "ja547:323.2": "pitā naṁ daṭṭhumicchati;",
  "ja547:323.3": "Mātā ca dubbalā tassa,",
  "ja547:323.4": "acirā cakkhūni jīyare.",
  "ja547:324.1": "Tesāhaṁ pahito dūto,",
  "ja547:324.2": "cetaputta suṇohi me;",
  "ja547:324.3": "Rājaputtaṁ nayissāmi,",
  "ja547:324.4": "yadi jānāsi saṁsa me”.",
  "ja547:325.1": "“Piyassa me piyo dūto,",
  "ja547:325.2": "puṇṇapattaṁ dadāmi te;",
  "ja547:325.3": "Imañca madhuno tumbaṁ,",
  "ja547:325.4": "migasatthiñca brāhmaṇa;",
  "ja547:325.5": "Tañca te desamakkhissaṁ,",
  "ja547:325.6": "yattha sammati kāmado”.",
  "ja547:326.1": "Jūjakapabbaṁ nāma.",
  "ja547:327.0": "6. Cūḷavanavaṇṇanā",
  "ja547:327.1": "“Esa selo mahābrahme,",
  "ja547:327.2": "pabbato gandhamādano;",
  "ja547:327.3": "Yattha vessantaro rājā,",
  "ja547:327.4": "saha puttehi sammati.",
  "ja547:328.1": "Dhārento brāhmaṇavaṇṇaṁ,",
  "ja547:328.2": "āsadañca masaṁ jaṭaṁ;",
  "ja547:328.3": "Cammavāsī chamā seti,",
  "ja547:328.4": "jātavedaṁ namassati.",
  "ja547:329.1": "Ete nīlā padissanti,",
  "ja547:329.2": "nānāphaladharā dumā;",
  "ja547:329.3": "Uggatā abbhakūṭāva,",
  "ja547:329.4": "nīlā añjanapabbatā.",
  "ja547:330.1": "Dhavassakaṇṇā khadirā,",
  "ja547:330.2": "sālā phandanamāluvā;",
  "ja547:330.3": "Sampavedhanti vātena,",
  "ja547:330.4": "sakiṁ pītāva māṇavā.",
  "ja547:331.1": "Upari dumapariyāyesu,",
  "ja547:331.2": "Saṅgītiyova suyyare;",
  "ja547:331.3": "Najjuhā kokilasaṅghā,",
  "ja547:331.4": "Sampatanti dumā dumaṁ.",
  "ja547:332.1": "Avhayanteva gacchantaṁ,",
  "ja547:332.2": "sākhāpattasamīritā;",
  "ja547:332.3": "Ramayanteva āgantaṁ,",
  "ja547:332.4": "modayanti nivāsinaṁ;",
  "ja547:332.5": "Yattha vessantaro rājā,",
  "ja547:332.6": "saha puttehi sammati.",
  "ja547:333.1": "Dhārento brāhmaṇavaṇṇaṁ,",
  "ja547:333.2": "āsadañca masaṁ jaṭaṁ;",
  "ja547:333.3": "Cammavāsī chamā seti,",
  "ja547:333.4": "jātavedaṁ namassati.",
  "ja547:334.1": "Ambā kapitthā panasā,",
  "ja547:334.2": "sālā jambū vibhītakā;",
  "ja547:334.3": "Harītakī āmalakā,",
  "ja547:334.4": "assatthā badarāni ca.",
  "ja547:335.1": "Cārutimbarukkhā cettha,",
  "ja547:335.2": "nigrodhā ca kapitthanā;",
  "ja547:335.3": "Madhumadhukā thevanti,",
  "ja547:335.4": "nīce pakkā cudumbarā.",
  "ja547:336.1": "Pārevatā bhaveyyā ca,",
  "ja547:336.2": "muddikā ca madhutthikā;",
  "ja547:336.3": "Madhuṁ anelakaṁ tattha,",
  "ja547:336.4": "sakamādāya bhuñjare.",
  "ja547:337.1": "Aññettha pupphitā ambā,",
  "ja547:337.2": "aññe tiṭṭhanti dovilā;",
  "ja547:337.3": "Aññe āmā ca pakkā ca,",
  "ja547:337.4": "bhekavaṇṇā tadūbhayaṁ.",
  "ja547:338.1": "Athettha heṭṭhā puriso,",
  "ja547:338.2": "ambapakkāni gaṇhati;",
  "ja547:338.3": "Āmāni ceva pakkāni,",
  "ja547:338.4": "vaṇṇagandharasuttame.",
  "ja547:339.1": "Ateva me acchariyaṁ,",
  "ja547:339.2": "hiṅkāro paṭibhāti maṁ;",
  "ja547:339.3": "Devānamiva āvāso,",
  "ja547:339.4": "sobhati nandanūpamo.",
  "ja547:340.1": "Vibhedikā nāḷikerā,",
  "ja547:340.2": "khajjurīnaṁ brahāvane;",
  "ja547:340.3": "Mālāva ganthitā ṭhanti,",
  "ja547:340.4": "dhajaggāneva dissare;",
  "ja547:340.5": "Nānāvaṇṇehi pupphehi,",
  "ja547:340.6": "nabhaṁ tārācitāmiva.",
  "ja547:341.1": "Kuṭajī kuṭṭhatagarā,",
  "ja547:341.2": "pāṭaliyo ca pupphitā;",
  "ja547:341.3": "Punnāgā giripunnāgā,",
  "ja547:341.4": "koviḷārā ca pupphitā.",
  "ja547:342.1": "Uddālakā somarukkhā,",
  "ja547:342.2": "agaruphalliyā bahū;",
  "ja547:342.3": "Puttajīvā ca kakudhā,",
  "ja547:342.4": "asanā cettha pupphitā.",
  "ja547:343.1": "Kuṭajā salaḷā nīpā,",
  "ja547:343.2": "kosambā labujā dhavā;",
  "ja547:343.3": "Sālā ca pupphitā tattha,",
  "ja547:343.4": "palālakhalasannibhā.",
  "ja547:344.1": "Tassāvidūre pokkharaṇī,",
  "ja547:344.2": "bhūmibhāge manorame;",
  "ja547:344.3": "Padumuppalasañchannā,",
  "ja547:344.4": "devānamiva nandane.",
  "ja547:345.1": "Athettha puppharasamattā,",
  "ja547:345.2": "kokilā mañjubhāṇikā;",
  "ja547:345.3": "Abhinādenti pavanaṁ,",
  "ja547:345.4": "utusampupphite dume.",
  "ja547:346.1": "Bhassanti makarandehi,",
  "ja547:346.2": "pokkhare pokkhare madhū;",
  "ja547:346.3": "Athettha vātā vāyanti,",
  "ja547:346.4": "dakkhiṇā atha pacchimā;",
  "ja547:346.5": "Padumakiñjakkhareṇūhi,",
  "ja547:346.6": "okiṇṇo hoti assamo.",
  "ja547:347.1": "Thūlā siṅghāṭakā cettha,",
  "ja547:347.2": "saṁsādiyā pasādiyā;",
  "ja547:347.3": "Macchakacchapabyāviddhā,",
  "ja547:347.4": "bahū cettha mupayānakā;",
  "ja547:347.5": "Madhuṁ bhisehi savati,",
  "ja547:347.6": "khirasappimuḷālibhi.",
  "ja547:348.1": "Surabhī taṁ vanaṁ vāti,",
  "ja547:348.2": "nānāgandhasamoditaṁ;",
  "ja547:348.3": "Sammaddateva gandhena,",
  "ja547:348.4": "pupphasākhāhi taṁ vanaṁ;",
  "ja547:348.5": "Bhamarā pupphagandhena,",
  "ja547:348.6": "samantā mabhināditā.",
  "ja547:349.1": "Athettha sakuṇā santi,",
  "ja547:349.2": "nānāvaṇṇā bahū dijā;",
  "ja547:349.3": "Modanti saha bhariyāhi,",
  "ja547:349.4": "aññamaññaṁ pakūjino.",
  "ja547:350.1": "Nandikā jīvaputtā ca,",
  "ja547:350.2": "jīvaputtā piyā ca no;",
  "ja547:350.3": "Piyā puttā piyā nandā,",
  "ja547:350.4": "dijā pokkharaṇīgharā.",
  "ja547:351.1": "Mālāva ganthitā ṭhanti,",
  "ja547:351.2": "dhajaggāneva dissare;",
  "ja547:351.3": "Nānāvaṇṇehi pupphehi,",
  "ja547:351.4": "kusaleheva suganthitā;",
  "ja547:351.5": "Yattha vessantaro rājā,",
  "ja547:351.6": "saha puttehi sammati.",
  "ja547:352.1": "Dhārento brāhmaṇavaṇṇaṁ,",
  "ja547:352.2": "āsadañca masaṁ jaṭaṁ;",
  "ja547:352.3": "Cammavāsī chamā seti,",
  "ja547:352.4": "jātavedaṁ namassati”.",
  "ja547:353.1": "“Idañca me sattubhattaṁ,",
  "ja547:353.2": "Madhunā paṭisaṁyutaṁ;",
  "ja547:353.3": "Madhupiṇḍikā ca sukatāyo,",
  "ja547:353.4": "Sattubhattaṁ dadāmi te”.",
  "ja547:354.1": "“Tuyheva sambalaṁ hotu,",
  "ja547:354.2": "nāhaṁ icchāmi sambalaṁ;",
  "ja547:354.3": "Itopi brahme gaṇhāhi,",
  "ja547:354.4": "gaccha brahme yathāsukhaṁ.",
  "ja547:355.1": "Ayaṁ ekapadī eti,",
  "ja547:355.2": "ujuṁ gacchati assamaṁ;",
  "ja547:355.3": "Isīpi accuto tattha,",
  "ja547:355.4": "paṅkadanto rajassiro;",
  "ja547:355.5": "Dhārento brāhmaṇavaṇṇaṁ,",
  "ja547:355.6": "āsadañca masaṁ jaṭaṁ.",
  "ja547:356.1": "Cammavāsī chamā seti,",
  "ja547:356.2": "jātavedaṁ namassati;",
  "ja547:356.3": "Taṁ tvaṁ gantvāna pucchassu,",
  "ja547:356.4": "so te maggaṁ pavakkhati”.",
  "ja547:357.1": "Idaṁ sutvā brahmabandhu,",
  "ja547:357.2": "cetaṁ katvā padakkhiṇaṁ;",
  "ja547:357.3": "Udaggacitto pakkāmi,",
  "ja547:357.4": "yenāsi accuto isi.",
  "ja547:358.1": "Cūḷavanavaṇṇanā.",
  "ja547:359.0": "7. Mahāvanavaṇṇanā",
  "ja547:359.1": "Gacchanto so bhāradvājo,",
  "ja547:359.2": "addassa accutaṁ isiṁ;",
  "ja547:359.3": "Disvāna taṁ bhāradvājo,",
  "ja547:359.4": "sammodi isinā saha.",
  "ja547:360.1": "“Kacci nu bhoto kusalaṁ,",
  "ja547:360.2": "kacci bhoto anāmayaṁ;",
  "ja547:360.3": "Kacci uñchena yāpesi,",
  "ja547:360.4": "kacci mūlaphalā bahū.",
  "ja547:361.1": "Kacci ḍaṁsā makasā ca,",
  "ja547:361.2": "appameva sarīsapā;",
  "ja547:361.3": "Vane vāḷamigākiṇṇe,",
  "ja547:361.4": "kacci hiṁsā na vijjati”.",
  "ja547:362.1": "“Kusalañceva me brahme,",
  "ja547:362.2": "atho brahme anāmayaṁ;",
  "ja547:362.3": "Atho uñchena yāpemi,",
  "ja547:362.4": "atho mūlaphalā bahū.",
  "ja547:363.1": "Atho ḍaṁsā makasā ca,",
  "ja547:363.2": "appameva sarīsapā;",
  "ja547:363.3": "Vane vāḷamigākiṇṇe,",
  "ja547:363.4": "hiṁsā mayhaṁ na vijjati.",
  "ja547:364.1": "Bahūni vassapūgāni,",
  "ja547:364.2": "assame vasato mama;",
  "ja547:364.3": "Nābhijānāmi uppannaṁ,",
  "ja547:364.4": "ābādhaṁ amanoramaṁ.",
  "ja547:365.1": "Svāgataṁ te mahābrahme,",
  "ja547:365.2": "atho te adurāgataṁ;",
  "ja547:365.3": "Anto pavisa bhaddante,",
  "ja547:365.4": "pāde pakkhālayassu te.",
  "ja547:366.1": "Tindukāni piyālāni,",
  "ja547:366.2": "madhuke kāsumāriyo;",
  "ja547:366.3": "Phalāni khuddakappāni,",
  "ja547:366.4": "bhuñja brahme varaṁ varaṁ.",
  "ja547:367.1": "Idampi pānīyaṁ sītaṁ,",
  "ja547:367.2": "ābhataṁ girigabbharā;",
  "ja547:367.3": "Tato piva mahābrahme,",
  "ja547:367.4": "sace tvaṁ abhikaṅkhasi”.",
  "ja547:368.1": "“Paṭiggahitaṁ yaṁ dinnaṁ,",
  "ja547:368.2": "sabbassa agghiyaṁ kataṁ;",
  "ja547:368.3": "Sañjayassa sakaṁ puttaṁ,",
  "ja547:368.4": "sivīhi vippavāsitaṁ;",
  "ja547:368.5": "Tamahaṁ dassanamāgato,",
  "ja547:368.6": "yadi jānāsi saṁsa me”.",
  "ja547:369.1": "“Na bhavaṁ eti puññatthaṁ,",
  "ja547:369.2": "sivirājassa dassanaṁ;",
  "ja547:369.3": "Maññe bhavaṁ patthayati,",
  "ja547:369.4": "rañño bhariyaṁ patibbataṁ;",
  "ja547:369.5": "Maññe kaṇhājinaṁ dāsiṁ,",
  "ja547:369.6": "jāliṁ dāsañca icchasi.",
  "ja547:370.1": "Atha vā tayo mātāputte,",
  "ja547:370.2": "araññā netumāgato;",
  "ja547:370.3": "Na tassa bhogā vijjanti,",
  "ja547:370.4": "dhanaṁ dhaññañca brāhmaṇa”.",
  "ja547:371.1": "“Akuddharūpohaṁ bhoto,",
  "ja547:371.2": "nāhaṁ yācitumāgato;",
  "ja547:371.3": "Sādhu dassanamariyānaṁ,",
  "ja547:371.4": "sannivāso sadā sukho.",
  "ja547:372.1": "Adiṭṭhapubbo sivirājā,",
  "ja547:372.2": "sivīhi vippavāsito;",
  "ja547:372.3": "Tamahaṁ dassanamāgato,",
  "ja547:372.4": "yadi jānāsi saṁsa me”.",
  "ja547:373.1": "“Esa selo mahābrahme,",
  "ja547:373.2": "pabbato gandhamādano;",
  "ja547:373.3": "Yattha vessantaro rājā,",
  "ja547:373.4": "saha puttehi sammati.",
  "ja547:374.1": "Dhārento brāhmaṇavaṇṇaṁ,",
  "ja547:374.2": "āsadañca masaṁ jaṭaṁ;",
  "ja547:374.3": "Cammavāsī chamā seti,",
  "ja547:374.4": "jātavedaṁ namassati.",
  "ja547:375.1": "Ete nīlā padissanti,",
  "ja547:375.2": "nānāphaladharā dumā;",
  "ja547:375.3": "Uggatā abbhakūṭāva,",
  "ja547:375.4": "nīlā añjanapabbatā.",
  "ja547:376.1": "Dhavassakaṇṇā khadirā,",
  "ja547:376.2": "sālā phandanamāluvā;",
  "ja547:376.3": "Sampavedhanti vātena,",
  "ja547:376.4": "sakiṁ pītāva māṇavā.",
  "ja547:377.1": "Upari dumapariyāyesu,",
  "ja547:377.2": "Saṅgītiyova suyyare;",
  "ja547:377.3": "Najjuhā kokilasaṅghā,",
  "ja547:377.4": "Sampatanti dumā dumaṁ.",
  "ja547:378.1": "Avhayanteva gacchantaṁ,",
  "ja547:378.2": "sākhāpattasamīritā;",
  "ja547:378.3": "Ramayanteva āgantaṁ,",
  "ja547:378.4": "modayanti nivāsinaṁ;",
  "ja547:378.5": "Yattha vessantaro rājā,",
  "ja547:378.6": "saha puttehi sammati.",
  "ja547:379.1": "Dhārento brāhmaṇavaṇṇaṁ,",
  "ja547:379.2": "āsadañca masaṁ jaṭaṁ;",
  "ja547:379.3": "Cammavāsī chamā seti,",
  "ja547:379.4": "jātavedaṁ namassati.",
  "ja547:380.1": "Karerimālā vitatā,",
  "ja547:380.2": "bhūmibhāge manorame;",
  "ja547:380.3": "Saddalāharitā bhūmi,",
  "ja547:380.4": "na tatthuddhaṁsate rajo.",
  "ja547:381.1": "Mayūragīvasaṅkāsā,",
  "ja547:381.2": "tūlaphassasamūpamā;",
  "ja547:381.3": "Tiṇāni nātivattanti,",
  "ja547:381.4": "samantā caturaṅgulā.",
  "ja547:382.1": "Ambā jambū kapitthā ca,",
  "ja547:382.2": "nīce pakkā cudumbarā;",
  "ja547:382.3": "Paribhogehi rukkhehi,",
  "ja547:382.4": "vanaṁ taṁ rativaḍḍhanaṁ.",
  "ja547:383.1": "Veḷuriyavaṇṇasannibhaṁ,",
  "ja547:383.2": "macchagumbanisevitaṁ;",
  "ja547:383.3": "Suciṁ sugandhaṁ salilaṁ,",
  "ja547:383.4": "āpo tatthapi sandati.",
  "ja547:384.1": "Tassāvidūre pokkharaṇī,",
  "ja547:384.2": "bhūmibhāge manorame;",
  "ja547:384.3": "Padumuppalasañchannā,",
  "ja547:384.4": "devānamiva nandane.",
  "ja547:385.1": "Tīṇi uppalajātāni,",
  "ja547:385.2": "tasmiṁ sarasi brāhmaṇa;",
  "ja547:385.3": "Vicittaṁ nīlānekāni,",
  "ja547:385.4": "setā lohitakāni ca.",
  "ja547:386.1": "Khomāva tattha padumā,",
  "ja547:386.2": "setasogandhikehi ca;",
  "ja547:386.3": "Kalambakehi sañchanno,",
  "ja547:386.4": "mucalindo nāma so saro.",
  "ja547:387.1": "Athettha padumā phullā,",
  "ja547:387.2": "apariyantāva dissare;",
  "ja547:387.3": "Gimhā hemantikā phullā,",
  "ja547:387.4": "jaṇṇutagghā upattharā.",
  "ja547:388.1": "Surabhī sampavāyanti,",
  "ja547:388.2": "vicittapupphasanthatā;",
  "ja547:388.3": "Bhamarā pupphagandhena,",
  "ja547:388.4": "samantā mabhināditā.",
  "ja547:389.1": "Athettha udakantasmiṁ,",
  "ja547:389.2": "rukkhā tiṭṭhanti brāhmaṇa;",
  "ja547:389.3": "Kadambā pāṭalī phullā,",
  "ja547:389.4": "koviḷārā ca pupphitā.",
  "ja547:390.1": "Aṅkolā kacchikārā ca,",
  "ja547:390.2": "pārijaññā ca pupphitā;",
  "ja547:390.3": "Vāraṇā vayanā rukkhā,",
  "ja547:390.4": "mucalindamubhato saraṁ.",
  "ja547:391.1": "Sirīsā setapārisā,",
  "ja547:391.2": "sādhu vāyanti padmakā;",
  "ja547:391.3": "Nigguṇḍī sirīnigguṇḍī,",
  "ja547:391.4": "asanā cettha pupphitā.",
  "ja547:392.1": "Paṅgurā bahulā selā,",
  "ja547:392.2": "sobhañjanā ca pupphitā;",
  "ja547:392.3": "Ketakā kaṇikārā ca,",
  "ja547:392.4": "kanaverā ca pupphitā.",
  "ja547:393.1": "Ajjunā ajjukaṇṇā ca,",
  "ja547:393.2": "mahānāmā ca pupphitā;",
  "ja547:393.3": "Supupphitaggā tiṭṭhanti,",
  "ja547:393.4": "pajjalanteva kiṁsukā.",
  "ja547:394.1": "Setapaṇṇī sattapaṇṇā,",
  "ja547:394.2": "kadaliyo kusumbharā;",
  "ja547:394.3": "Dhanutakkārī pupphehi,",
  "ja547:394.4": "sīsapāvaraṇāni ca.",
  "ja547:395.1": "Acchivā sallavā rukkhā,",
  "ja547:395.2": "sallakiyo ca pupphitā;",
  "ja547:395.3": "Setageru ca tagarā,",
  "ja547:395.4": "maṁsikuṭṭhā kulāvarā.",
  "ja547:396.1": "Daharā rukkhā ca vuddhā ca,",
  "ja547:396.2": "akuṭilā cettha pupphitā;",
  "ja547:396.3": "Assamaṁ ubhato ṭhanti,",
  "ja547:396.4": "agyāgāraṁ samantato.",
  "ja547:397.1": "Athettha udakantasmiṁ,",
  "ja547:397.2": "bahujāto phaṇijjako;",
  "ja547:397.3": "Muggatiyo karatiyo,",
  "ja547:397.4": "sevālasīsakā bahū.",
  "ja547:398.1": "Uddāpavattaṁ ulluḷitaṁ,",
  "ja547:398.2": "makkhikā hiṅgujālikā;",
  "ja547:398.3": "Dāsimakañjako cettha,",
  "ja547:398.4": "bahū nīcekaḷambakā.",
  "ja547:399.1": "Elamphurakasañchannā,",
  "ja547:399.2": "rukkhā tiṭṭhanti brāhmaṇa;",
  "ja547:399.3": "Sattāhaṁ dhāriyamānānaṁ,",
  "ja547:399.4": "gandho tesaṁ na chijjati.",
  "ja547:400.1": "Ubhato saraṁ mucalindaṁ,",
  "ja547:400.2": "pupphā tiṭṭhanti sobhanā;",
  "ja547:400.3": "Indīvarehi sañchannaṁ,",
  "ja547:400.4": "vanaṁ taṁ upasobhati.",
  "ja547:401.1": "Aḍḍhamāsaṁ dhāriyamānānaṁ,",
  "ja547:401.2": "Gandho tesaṁ na chijjati;",
  "ja547:401.3": "Nīlapupphī setavārī,",
  "ja547:401.4": "Pupphitā girikaṇṇikā;",
  "ja547:401.5": "Kalerukkhehi sañchannaṁ,",
  "ja547:401.6": "Vanaṁ taṁ tulasīhi ca.",
  "ja547:402.1": "Sammaddateva gandhena,",
  "ja547:402.2": "pupphasākhāhi taṁ vanaṁ;",
  "ja547:402.3": "Bhamarā pupphagandhena,",
  "ja547:402.4": "samantā mabhināditā.",
  "ja547:403.1": "Tīṇi kakkārujātāni,",
  "ja547:403.2": "tasmiṁ sarasi brāhmaṇa;",
  "ja547:403.3": "Kumbhamattāni cekāni,",
  "ja547:403.4": "murajamattāni tā ubho.",
  "ja547:404.1": "Athettha sāsapo bahuko,",
  "ja547:404.2": "nādiyo haritāyuto;",
  "ja547:404.3": "Asī tālāva tiṭṭhanti,",
  "ja547:404.4": "chejjā indīvarā bahū.",
  "ja547:405.1": "Apphoṭā suriyavallī ca,",
  "ja547:405.2": "kāḷīyā madhugandhiyā;",
  "ja547:405.3": "Asokā mudayantī ca,",
  "ja547:405.4": "vallibho khuddapupphiyo.",
  "ja547:406.1": "Koraṇḍakā anojā ca,",
  "ja547:406.2": "pupphitā nāgamallikā;",
  "ja547:406.3": "Rukkhamāruyha tiṭṭhanti,",
  "ja547:406.4": "phullā kiṁsukavalliyo.",
  "ja547:407.1": "Kaṭeruhā ca vāsantī,",
  "ja547:407.2": "yūthikā madhugandhiyā;",
  "ja547:407.3": "Niliyā sumanā bhaṇḍī,",
  "ja547:407.4": "sobhati padumuttaro.",
  "ja547:408.1": "Pāṭalī samuddakappāsī,",
  "ja547:408.2": "kaṇikārā ca pupphitā;",
  "ja547:408.3": "Hemajālāva dissanti,",
  "ja547:408.4": "ruciraggi sikhūpamā.",
  "ja547:409.1": "Yāni tāni ca pupphāni,",
  "ja547:409.2": "thalajānudakāni ca;",
  "ja547:409.3": "Sabbāni tattha dissanti,",
  "ja547:409.4": "evaṁ rammo mahodadhi.",
  "ja547:410.1": "Athassā pokkharaṇiyā,",
  "ja547:410.2": "bahukā vārigocarā;",
  "ja547:410.3": "Rohitā naḷapī siṅgū,",
  "ja547:410.4": "kumbhilā makarā susū.",
  "ja547:411.1": "Madhu ca madhulaṭṭhi ca,",
  "ja547:411.2": "tālisā ca piyaṅgukā;",
  "ja547:411.3": "Kuṭandajā bhaddamuttā,",
  "ja547:411.4": "setapupphā ca lolupā.",
  "ja547:412.1": "Surabhī ca rukkhā tagarā,",
  "ja547:412.2": "bahukā tuṅgavaṇṭakā;",
  "ja547:412.3": "Padmakā naradā kuṭṭhā,",
  "ja547:412.4": "jhāmakā ca hareṇukā.",
  "ja547:413.1": "Haliddakā gandhasilā,",
  "ja547:413.2": "hiriverā ca guggulā;",
  "ja547:413.3": "Vibhedikā corakā kuṭṭhā,",
  "ja547:413.4": "kappūrā ca kaliṅgukā.",
  "ja547:414.1": "Athettha sīhabyagghā ca,",
  "ja547:414.2": "purisālū ca hatthiyo;",
  "ja547:414.3": "Eṇeyyā pasadā ceva,",
  "ja547:414.4": "rohiccā sarabhā migā.",
  "ja547:415.1": "Koṭṭhasuṇā suṇopi ca,",
  "ja547:415.2": "tuliyā naḷasannibhā;",
  "ja547:415.3": "Cāmarī calanī laṅghī,",
  "ja547:415.4": "jhāpitā makkaṭā picu.",
  "ja547:416.1": "Kakkaṭā kaṭamāyā ca,",
  "ja547:416.2": "ikkā goṇasirā bahū;",
  "ja547:416.3": "Khaggā varāhā nakulā,",
  "ja547:416.4": "kāḷakettha bahūtaso.",
  "ja547:417.1": "Mahiṁsā soṇasiṅgālā,",
  "ja547:417.2": "pampakā ca samantato;",
  "ja547:417.3": "Ākucchā pacalākā ca,",
  "ja547:417.4": "citrakā cāpi dīpiyo.",
  "ja547:418.1": "Pelakā ca vighāsādā,",
  "ja547:418.2": "sīhā gogaṇisādakā;",
  "ja547:418.3": "Aṭṭhapādā ca morā ca,",
  "ja547:418.4": "bhassarā ca kukutthakā.",
  "ja547:419.1": "Caṅkorā kukkuṭā nāgā,",
  "ja547:419.2": "aññamaññaṁ pakūjino;",
  "ja547:419.3": "Bakā balākā najjuhā,",
  "ja547:419.4": "dindibhā kuñjavājitā.",
  "ja547:420.1": "Byagghinasā lohapiṭṭhā,",
  "ja547:420.2": "pammakā jīvajīvakā;",
  "ja547:420.3": "Kapiñjarā tittirāyo,",
  "ja547:420.4": "kulā ca paṭikutthakā.",
  "ja547:421.1": "Mandālakā celakeṭu,",
  "ja547:421.2": "bhaṇḍutittiranāmakā;",
  "ja547:421.3": "Celāvakā piṅgalāyo,",
  "ja547:421.4": "goṭakā aṅgahetukā.",
  "ja547:422.1": "Karaviyā ca saggā ca,",
  "ja547:422.2": "uhuṅkārā ca kukkuhā;",
  "ja547:422.3": "Nānādijagaṇākiṇṇaṁ,",
  "ja547:422.4": "nānāsaranikūjitaṁ.",
  "ja547:423.1": "Athettha sakuṇā santi,",
  "ja547:423.2": "nīlakā mañjubhāṇakā;",
  "ja547:423.3": "Modanti saha bhariyāhi,",
  "ja547:423.4": "aññamaññaṁ pakūjino.",
  "ja547:424.1": "Athettha sakuṇā santi,",
  "ja547:424.2": "dijā mañjussarā sitā;",
  "ja547:424.3": "Setacchikūṭā bhadrakkhā,",
  "ja547:424.4": "aṇḍajā citrapekhuṇā.",
  "ja547:425.1": "Athettha sakuṇā santi,",
  "ja547:425.2": "dijā mañjussarā sitā;",
  "ja547:425.3": "Sikhaṇḍī nīlagīvāhi,",
  "ja547:425.4": "aññamaññaṁ pakūjino.",
  "ja547:426.1": "Kukutthakā kuḷīrakā,",
  "ja547:426.2": "koṭṭhā pokkharasātakā;",
  "ja547:426.3": "Kālāmeyyā baliyakkhā,",
  "ja547:426.4": "kadambā suvasāḷikā.",
  "ja547:427.1": "Haliddā lohitā setā,",
  "ja547:427.2": "athettha nalakā bahū;",
  "ja547:427.3": "Vāraṇā bhiṅgarājā ca,",
  "ja547:427.4": "kadambā suvakokilā.",
  "ja547:428.1": "Ukkusā kurarā haṁsā,",
  "ja547:428.2": "āṭā parivadentikā;",
  "ja547:428.3": "Pākahaṁsā atibalā,",
  "ja547:428.4": "najjuhā jīvajīvakā.",
  "ja547:429.1": "Pārevatā ravihaṁsā,",
  "ja547:429.2": "cakkavākā nadīcarā;",
  "ja547:429.3": "Vāraṇābhirudā rammā,",
  "ja547:429.4": "ubho kālūpakūjino.",
  "ja547:430.1": "Athettha sakuṇā santi,",
  "ja547:430.2": "nānāvaṇṇā bahū dijā;",
  "ja547:430.3": "Modanti saha bhariyāhi,",
  "ja547:430.4": "aññamaññaṁ pakūjino.",
  "ja547:431.1": "Athettha sakuṇā santi,",
  "ja547:431.2": "nānāvaṇṇā bahū dijā;",
  "ja547:431.3": "Sabbe mañjū nikūjanti,",
  "ja547:431.4": "mucalindamubhato saraṁ.",
  "ja547:432.1": "Athettha sakuṇā santi,",
  "ja547:432.2": "karaviyā nāma te dijā;",
  "ja547:432.3": "Modanti saha bhariyāhi,",
  "ja547:432.4": "aññamaññaṁ pakūjino.",
  "ja547:433.1": "Athettha sakuṇā santi,",
  "ja547:433.2": "karaviyā nāma te dijā;",
  "ja547:433.3": "Sabbe mañjū nikūjanti,",
  "ja547:433.4": "mucalindamubhato saraṁ.",
  "ja547:434.1": "Eṇeyyapasadākiṇṇaṁ,",
  "ja547:434.2": "nāgasaṁsevitaṁ vanaṁ;",
  "ja547:434.3": "Nānālatāhi sañchannaṁ,",
  "ja547:434.4": "kadalīmigasevitaṁ.",
  "ja547:435.1": "Athettha sāsapo bahuko,",
  "ja547:435.2": "nīvāro varako bahu;",
  "ja547:435.3": "Sāli akaṭṭhapāko ca,",
  "ja547:435.4": "ucchu tattha anappako.",
  "ja547:436.1": "Ayaṁ ekapadī eti,",
  "ja547:436.2": "ujuṁ gacchati assamaṁ;",
  "ja547:436.3": "Khudaṁ pipāsaṁ aratiṁ,",
  "ja547:436.4": "tattha patto na vindati;",
  "ja547:436.5": "Yattha vessantaro rājā,",
  "ja547:436.6": "saha puttehi sammati.",
  "ja547:437.1": "Dhārento brāhmaṇavaṇṇaṁ,",
  "ja547:437.2": "āsadañca masaṁ jaṭaṁ;",
  "ja547:437.3": "Cammavāsī chamā seti,",
  "ja547:437.4": "jātavedaṁ namassati”.",
  "ja547:438.1": "Idaṁ sutvā brahmabandhu,",
  "ja547:438.2": "isiṁ katvā padakkhiṇaṁ;",
  "ja547:438.3": "Udaggacitto pakkāmi,",
  "ja547:438.4": "yattha vessantaro ahu.",
  "ja547:439.1": "Mahāvanavaṇṇanā.",
  "ja547:440.0": "8. Dārakapabba",
  "ja547:440.1": "“Uṭṭhehi jāli patiṭṭha,",
  "ja547:440.2": "porāṇaṁ viya dissati;",
  "ja547:440.3": "Brāhmaṇaṁ viya passāmi,",
  "ja547:440.4": "nandiyo mābhikīrare”.",
  "ja547:441.1": "“Ahampi tāta passāmi,",
  "ja547:441.2": "yo so brahmāva dissati;",
  "ja547:441.3": "Addhiko viya āyāti,",
  "ja547:441.4": "atithī no bhavissati”.",
  "ja547:442.1": "“Kacci nu bhoto kusalaṁ,",
  "ja547:442.2": "kacci bhoto anāmayaṁ;",
  "ja547:442.3": "Kacci uñchena yāpetha,",
  "ja547:442.4": "kacci mūlaphalā bahū.",
  "ja547:443.1": "Kacci ḍaṁsā makasā ca,",
  "ja547:443.2": "appameva sarīsapā;",
  "ja547:443.3": "Vane vāḷamigākiṇṇe,",
  "ja547:443.4": "kacci hiṁsā na vijjati”.",
  "ja547:444.1": "“Kusalañceva no brahme,",
  "ja547:444.2": "atho brahme anāmayaṁ;",
  "ja547:444.3": "Atho uñchena yāpema,",
  "ja547:444.4": "atho mūlaphalā bahū.",
  "ja547:445.1": "Atho ḍaṁsā makasā ca,",
  "ja547:445.2": "appameva sarīsapā;",
  "ja547:445.3": "Vane vāḷamigākiṇṇe,",
  "ja547:445.4": "hiṁsā amhaṁ na vijjati”.",
  "ja547:446.1": "Satta no māse vasataṁ,",
  "ja547:446.2": "araññe jīvasokinaṁ;",
  "ja547:446.3": "Imampi paṭhamaṁ passāma,",
  "ja547:446.4": "brāhmaṇaṁ devavaṇṇinaṁ;",
  "ja547:446.5": "Ādāya veḷuvaṁ daṇḍaṁ,",
  "ja547:446.6": "aggihuttaṁ kamaṇḍaluṁ.",
  "ja547:447.1": "Svāgataṁ te mahābrahme,",
  "ja547:447.2": "atho te adurāgataṁ;",
  "ja547:447.3": "Anto pavisa bhaddante,",
  "ja547:447.4": "pāde pakkhālayassu te.",
  "ja547:448.1": "Tindukāni piyālāni,",
  "ja547:448.2": "madhuke kāsumāriyo;",
  "ja547:448.3": "Phalāni khuddakappāni,",
  "ja547:448.4": "bhuñja brahme varaṁ varaṁ.",
  "ja547:449.1": "Idampi pānīyaṁ sītaṁ,",
  "ja547:449.2": "ābhataṁ girigabbharā;",
  "ja547:449.3": "Tato piva mahābrahme,",
  "ja547:449.4": "sace tvaṁ abhikaṅkhasi.",
  "ja547:450.1": "Atha tvaṁ kena vaṇṇena,",
  "ja547:450.2": "kena vā pana hetunā;",
  "ja547:450.3": "Anuppatto brahāraññaṁ,",
  "ja547:450.4": "taṁ me akkhāhi pucchito.",
  "ja547:451.1": "“Yathā vārivaho pūro,",
  "ja547:451.2": "sabbakālaṁ na khīyati;",
  "ja547:451.3": "Evaṁ taṁ yācitāgacchiṁ,",
  "ja547:451.4": "putte me dehi yācito”.",
  "ja547:452.1": "“Dadāmi na vikampāmi,",
  "ja547:452.2": "issaro naya brāhmaṇa;",
  "ja547:452.3": "Pāto gatā rājaputtī,",
  "ja547:452.4": "sāyaṁ uñchāto ehiti.",
  "ja547:453.1": "Ekarattiṁ vasitvāna,",
  "ja547:453.2": "pāto gacchasi brāhmaṇa;",
  "ja547:453.3": "Tassā nhāte upaghāte,",
  "ja547:453.4": "atha ne māladhārine.",
  "ja547:454.1": "Ekarattiṁ vasitvāna,",
  "ja547:454.2": "pāto gacchasi brāhmaṇa;",
  "ja547:454.3": "Nānāpupphehi sañchanne,",
  "ja547:454.4": "nānāgandhehi bhūsite;",
  "ja547:454.5": "Nānāmūlaphalākiṇṇe,",
  "ja547:454.6": "gaccha svādāya brāhmaṇa”.",
  "ja547:455.1": "“Na vāsamabhirocāmi,",
  "ja547:455.2": "gamanaṁ mayha ruccati;",
  "ja547:455.3": "Antarāyopi me assa,",
  "ja547:455.4": "gacchaññeva rathesabha.",
  "ja547:456.1": "Na hetā yācayogī naṁ,",
  "ja547:456.2": "antarāyassa kāriyā;",
  "ja547:456.3": "Itthiyo mantaṁ jānanti,",
  "ja547:456.4": "sabbaṁ gaṇhanti vāmato.",
  "ja547:457.1": "Saddhāya dānaṁ dadato,",
  "ja547:457.2": "māsaṁ adakkhi mātaraṁ;",
  "ja547:457.3": "Antarāyampi sā kayirā,",
  "ja547:457.4": "gacchaññeva rathesabha.",
  "ja547:458.1": "Āmantayassu te putte,",
  "ja547:458.2": "mā te mātaramaddasuṁ;",
  "ja547:458.3": "Saddhāya dānaṁ dadato,",
  "ja547:458.4": "evaṁ puññaṁ pavaḍḍhati.",
  "ja547:459.1": "Āmantayassu te putte,",
  "ja547:459.2": "mā te mātaramaddasuṁ;",
  "ja547:459.3": "Mādisassa dhanaṁ datvā,",
  "ja547:459.4": "rāja saggaṁ gamissasi”.",
  "ja547:460.1": "“Sace tvaṁ nicchase daṭṭhuṁ,",
  "ja547:460.2": "mama bhariyaṁ patibbataṁ;",
  "ja547:460.3": "Ayyakassapi dassehi,",
  "ja547:460.4": "jāliṁ kaṇhājinaṁ cubho.",
  "ja547:461.1": "Ime kumāre disvāna,",
  "ja547:461.2": "mañjuke piyabhāṇine;",
  "ja547:461.3": "Patīto sumano vitto,",
  "ja547:461.4": "bahuṁ dassati te dhanaṁ”.",
  "ja547:462.1": "“Acchedanassa bhāyāmi,",
  "ja547:462.2": "rājaputta suṇohi me;",
  "ja547:462.3": "Rājadaṇḍāya maṁ dajjā,",
  "ja547:462.4": "vikkiṇeyya haneyya vā;",
  "ja547:462.5": "Jino dhanañca dāse ca,",
  "ja547:462.6": "gārayhassa brahmabandhuyā”.",
  "ja547:463.1": "“Ime kumāre disvāna,",
  "ja547:463.2": "mañjuke piyabhāṇine;",
  "ja547:463.3": "Dhamme ṭhito mahārājā,",
  "ja547:463.4": "sivīnaṁ raṭṭhavaḍḍhano;",
  "ja547:463.5": "Laddhā pītisomanassaṁ,",
  "ja547:463.6": "bahuṁ dassati te dhanaṁ”.",
  "ja547:464.1": "“Nāhaṁ tampi karissāmi,",
  "ja547:464.2": "yaṁ maṁ tvaṁ anusāsasi;",
  "ja547:464.3": "Dārakeva ahaṁ nessaṁ,",
  "ja547:464.4": "brāhmaṇyā paricārake”.",
  "ja547:465.1": "Tato kumārā byathitā,",
  "ja547:465.2": "sutvā luddassa bhāsitaṁ;",
  "ja547:465.3": "Tena tena padhāviṁsu,",
  "ja547:465.4": "jālī kaṇhājinā cubho.",
  "ja547:466.1": "“Ehi tāta piyaputta,",
  "ja547:466.2": "pūretha mama pāramiṁ;",
  "ja547:466.3": "Hadayaṁ mebhisiñcetha,",
  "ja547:466.4": "karotha vacanaṁ mama.",
  "ja547:467.1": "Yānā nāvā ca me hotha,",
  "ja547:467.2": "acalā bhavasāgare;",
  "ja547:467.3": "Jātipāraṁ tarissāmi,",
  "ja547:467.4": "santāressaṁ sadevakaṁ.",
  "ja547:468.1": "Ehi amma piyadhīti,",
  "ja547:468.2": "pūretha mama pāramiṁ;",
  "ja547:468.3": "Hadayaṁ mebhisiñcetha,",
  "ja547:468.4": "karotha vacanaṁ mama.",
  "ja547:469.1": "Yānā nāvā ca me hotha,",
  "ja547:469.2": "acalā bhavasāgare;",
  "ja547:469.3": "Jātipāraṁ tarissāmi,",
  "ja547:469.4": "uddharissaṁ sadevakaṁ”.",
  "ja547:470.1": "Tato kumāre ādāya,",
  "ja547:470.2": "jāliṁ kaṇhājinaṁ cubho;",
  "ja547:470.3": "Brāhmaṇassa adā dānaṁ,",
  "ja547:470.4": "sivīnaṁ raṭṭhavaḍḍhano.",
  "ja547:471.1": "Tato kumāre ādāya,",
  "ja547:471.2": "jāliṁ kaṇhājinaṁ cubho;",
  "ja547:471.3": "Brāhmaṇassa adā vitto,",
  "ja547:471.4": "puttake dānamuttamaṁ.",
  "ja547:472.1": "Tadāsi yaṁ bhiṁsanakaṁ,",
  "ja547:472.2": "tadāsi lomahaṁsanaṁ;",
  "ja547:472.3": "Yaṁ kumāre padinnamhi,",
  "ja547:472.4": "medanī sampakampatha.",
  "ja547:473.1": "Tadāsi yaṁ bhiṁsanakaṁ,",
  "ja547:473.2": "tadāsi lomahaṁsanaṁ;",
  "ja547:473.3": "Yaṁ pañjalikato rājā,",
  "ja547:473.4": "kumāre sukhavacchite;",
  "ja547:473.5": "Brāhmaṇassa adā dānaṁ,",
  "ja547:473.6": "sivīnaṁ raṭṭhavaḍḍhano.",
  "ja547:474.1": "Tato so brāhmaṇo luddo,",
  "ja547:474.2": "lataṁ dantehi chindiya;",
  "ja547:474.3": "Latāya hatthe bandhitvā,",
  "ja547:474.4": "latāya anumajjatha.",
  "ja547:475.1": "Tato so rajjumādāya,",
  "ja547:475.2": "daṇḍañcādāya brāhmaṇo;",
  "ja547:475.3": "Ākoṭayanto te neti,",
  "ja547:475.4": "sivirājassa pekkhato.",
  "ja547:476.1": "Tato kumārā pakkāmuṁ,",
  "ja547:476.2": "brāhmaṇassa pamuñciya;",
  "ja547:476.3": "Assupuṇṇehi nettehi,",
  "ja547:476.4": "pitaraṁ so udikkhati.",
  "ja547:477.1": "Vedhamassatthapattaṁva,",
  "ja547:477.2": "pitu pādāni vandati;",
  "ja547:477.3": "Pitu pādāni vanditvā,",
  "ja547:477.4": "idaṁ vacanamabravi.",
  "ja547:478.1": "“Ammā ca tāta nikkhantā,",
  "ja547:478.2": "tvañca no tāta dassasi;",
  "ja547:478.3": "Yāva ammampi passemu,",
  "ja547:478.4": "atha no tāta dassasi.",
  "ja547:479.1": "Ammā ca tāta nikkhantā,",
  "ja547:479.2": "tvañca no tāta dassasi;",
  "ja547:479.3": "Mā no tvaṁ tāta adadā,",
  "ja547:479.4": "yāva ammāpi etu no;",
  "ja547:479.5": "Tadāyaṁ brāhmaṇo kāmaṁ,",
  "ja547:479.6": "vikkiṇātu hanātu vā.",
  "ja547:480.1": "Balaṅkapādo andhanakho,",
  "ja547:480.2": "atho ovaddhapiṇḍiko;",
  "ja547:480.3": "Dīghuttaroṭṭho capalo,",
  "ja547:480.4": "kaḷāro bhagganāsako.",
  "ja547:481.1": "Kumbhodaro bhaggapiṭṭhi,",
  "ja547:481.2": "atho visamacakkhuko;",
  "ja547:481.3": "Lohamassu haritakeso,",
  "ja547:481.4": "valīnaṁ tilakāhato.",
  "ja547:482.1": "Piṅgalo ca vinato ca,",
  "ja547:482.2": "vikaṭo ca brahā kharo;",
  "ja547:482.3": "Ajināni ca sannaddho,",
  "ja547:482.4": "amanusso bhayānako.",
  "ja547:483.1": "Manusso udāhu yakkho,",
  "ja547:483.2": "maṁsalohitabhojano;",
  "ja547:483.3": "Gāmā araññamāgamma,",
  "ja547:483.4": "dhanaṁ taṁ tāta yācati.",
  "ja547:484.1": "Nīyamāne pisācena,",
  "ja547:484.2": "kiṁ nu tāta udikkhasi;",
  "ja547:484.3": "Asmā nūna te hadayaṁ,",
  "ja547:484.4": "āyasaṁ daḷhabandhanaṁ.",
  "ja547:485.1": "Yo no baddhe na jānāsi,",
  "ja547:485.2": "brāhmaṇena dhanesinā;",
  "ja547:485.3": "Accāyikena luddena,",
  "ja547:485.4": "yo no gāvova sumbhati.",
  "ja547:486.1": "Idheva acchataṁ kaṇhā,",
  "ja547:486.2": "na sā jānāti kismiñci;",
  "ja547:486.3": "Migīva khīrasammattā,",
  "ja547:486.4": "yūthā hīnā pakandati.",
  "ja547:487.1": "Na me idaṁ tathā dukkhaṁ,",
  "ja547:487.2": "labbhā hi pumunā idaṁ;",
  "ja547:487.3": "Yañca ammaṁ na passāmi,",
  "ja547:487.4": "taṁ me dukkhataraṁ ito.",
  "ja547:488.1": "Na me idaṁ tathā dukkhaṁ,",
  "ja547:488.2": "labbhā hi pumunā idaṁ;",
  "ja547:488.3": "Yañca tātaṁ na passāmi,",
  "ja547:488.4": "taṁ me dukkhataraṁ ito.",
  "ja547:489.1": "Sā nūna kapaṇā ammā,",
  "ja547:489.2": "cirarattāya rucchati;",
  "ja547:489.3": "Kaṇhājinaṁ apassantī,",
  "ja547:489.4": "kumāriṁ cārudassaniṁ.",
  "ja547:490.1": "So nūna kapaṇo tāto,",
  "ja547:490.2": "cirarattāya rucchati;",
  "ja547:490.3": "Kaṇhājinaṁ apassanto,",
  "ja547:490.4": "kumāriṁ cārudassaniṁ.",
  "ja547:491.1": "Sā nūna kapaṇā ammā,",
  "ja547:491.2": "ciraṁ rucchati assame;",
  "ja547:491.3": "Kaṇhājinaṁ apassantī,",
  "ja547:491.4": "kumāriṁ cārudassaniṁ.",
  "ja547:492.1": "So nūna kapaṇo tāto,",
  "ja547:492.2": "ciraṁ rucchati assame;",
  "ja547:492.3": "Kaṇhājinaṁ apassanto,",
  "ja547:492.4": "kumāriṁ cārudassaniṁ.",
  "ja547:493.1": "Sā nūna kapaṇā ammā,",
  "ja547:493.2": "cirarattāya rucchati;",
  "ja547:493.3": "Aḍḍharatte va ratte vā,",
  "ja547:493.4": "nadīva avasucchati.",
  "ja547:494.1": "So nūna kapaṇo tāto,",
  "ja547:494.2": "cirarattāya rucchati;",
  "ja547:494.3": "Aḍḍharatte va ratte vā,",
  "ja547:494.4": "nadīva avasucchati.",
  "ja547:495.1": "Ime te jambukā rukkhā,",
  "ja547:495.2": "vedisā sinduvārakā;",
  "ja547:495.3": "Vividhāni rukkhajātāni,",
  "ja547:495.4": "tāni ajja jahāmase.",
  "ja547:496.1": "Assatthā panasā ceme,",
  "ja547:496.2": "nigrodhā ca kapitthanā;",
  "ja547:496.3": "Vividhāni phalajātāni,",
  "ja547:496.4": "tāni ajja jahāmase.",
  "ja547:497.1": "Ime tiṭṭhanti ārāmā,",
  "ja547:497.2": "ayaṁ sītūdakā nadī;",
  "ja547:497.3": "Yatthassu pubbe kīḷāma,",
  "ja547:497.4": "tāni ajja jahāmase.",
  "ja547:498.1": "Vividhāni pupphajātāni,",
  "ja547:498.2": "asmiṁ uparipabbate;",
  "ja547:498.3": "Yānassu pubbe dhārema,",
  "ja547:498.4": "tāni ajja jahāmase.",
  "ja547:499.1": "Vividhāni phalajātāni,",
  "ja547:499.2": "asmiṁ uparipabbate;",
  "ja547:499.3": "Yānassu pubbe bhuñjāma,",
  "ja547:499.4": "tāni ajja jahāmase.",
  "ja547:500.1": "Ime no hatthikā assā,",
  "ja547:500.2": "balībaddā ca no ime;",
  "ja547:500.3": "Yehissu pubbe kīḷāma,",
  "ja547:500.4": "tāni ajja jahāmase”.",
  "ja547:501.1": "Nīyamānā kumārā te,",
  "ja547:501.2": "pitaraṁ etadabravuṁ;",
  "ja547:501.3": "“Ammaṁ ārogyaṁ vajjāsi,",
  "ja547:501.4": "tvañca tāta sukhī bhava.",
  "ja547:502.1": "Ime no hatthikā assā,",
  "ja547:502.2": "balībaddā ca no ime;",
  "ja547:502.3": "Tāni ammāya dajjesi,",
  "ja547:502.4": "sokaṁ tehi vinessati.",
  "ja547:503.1": "Ime no hatthikā assā,",
  "ja547:503.2": "balībaddā ca no ime;",
  "ja547:503.3": "Tāni ammā udikkhantī,",
  "ja547:503.4": "sokaṁ paṭivinessati”.",
  "ja547:504.1": "Tato vessantaro rājā,",
  "ja547:504.2": "dānaṁ datvāna khattiyo;",
  "ja547:504.3": "Paṇṇasālaṁ pavisitvā,",
  "ja547:504.4": "kalunaṁ paridevayi.",
  "ja547:505.1": "“Kaṁ nvajja chātā tasitā,",
  "ja547:505.2": "uparucchanti dārakā;",
  "ja547:505.3": "Sāyaṁ saṁvesanākāle,",
  "ja547:505.4": "ko ne dassati bhojanaṁ.",
  "ja547:506.1": "Kaṁ nvajja chātā tasitā,",
  "ja547:506.2": "uparucchanti dārakā;",
  "ja547:506.3": "Sāyaṁ saṁvesanākāle,",
  "ja547:506.4": "ammā chātamha detha no.",
  "ja547:507.1": "Kathaṁ nu pathaṁ gacchanti,",
  "ja547:507.2": "pattikā anupāhanā;",
  "ja547:507.3": "Santā sūnehi pādehi,",
  "ja547:507.4": "ko ne hatthe gahessati.",
  "ja547:508.1": "Kathaṁ nu so na lajjeyya,",
  "ja547:508.2": "sammukhā paharaṁ mama;",
  "ja547:508.3": "Adūsakānaṁ puttānaṁ,",
  "ja547:508.4": "alajjī vata brāhmaṇo.",
  "ja547:509.1": "Yopi me dāsidāsassa,",
  "ja547:509.2": "añño vā pana pesiyo;",
  "ja547:509.3": "Tassāpi suvihīnassa,",
  "ja547:509.4": "ko lajjī paharissati.",
  "ja547:510.1": "Vārijasseva me sato,",
  "ja547:510.2": "baddhassa kumināmukhe;",
  "ja547:510.3": "Akkosati paharati,",
  "ja547:510.4": "piye putte apassato.",
  "ja547:511.1": "Adu cāpaṁ gahetvāna,",
  "ja547:511.2": "khaggaṁ bandhiya vāmato;",
  "ja547:511.3": "Ānessāmi sake putte,",
  "ja547:511.4": "puttānañhi vadho dukho.",
  "ja547:512.1": "Aṭṭhānametaṁ dukkharūpaṁ,",
  "ja547:512.2": "Yaṁ kumārā vihaññare;",
  "ja547:512.3": "Satañca dhammamaññāya,",
  "ja547:512.4": "Ko datvā anutappati”.",
  "ja547:513.1": "“Saccaṁ kirevamāhaṁsu,",
  "ja547:513.2": "narā ekacciyā idha;",
  "ja547:513.3": "Yassa natthi sakā mātā,",
  "ja547:513.4": "yathā natthi tatheva so.",
  "ja547:514.1": "Ehi kaṇhe marissāma,",
  "ja547:514.2": "natthattho jīvitena no;",
  "ja547:514.3": "Dinnamhāti janindena,",
  "ja547:514.4": "brāhmaṇassa dhanesino;",
  "ja547:514.5": "Accāyikassa luddassa,",
  "ja547:514.6": "yo no gāvova sumbhati.",
  "ja547:515.1": "Ime te jambukā rukkhā,",
  "ja547:515.2": "vedisā sinduvārakā;",
  "ja547:515.3": "Vividhāni rukkhajātāni,",
  "ja547:515.4": "tāni kaṇhe jahāmase.",
  "ja547:516.1": "Assatthā panasā ceme,",
  "ja547:516.2": "nigrodhā ca kapitthanā;",
  "ja547:516.3": "Vividhāni phalajātāni,",
  "ja547:516.4": "tāni kaṇhe jahāmase.",
  "ja547:517.1": "Ime tiṭṭhanti ārāmā,",
  "ja547:517.2": "ayaṁ sītūdakā nadī;",
  "ja547:517.3": "Yatthassu pubbe kīḷāma,",
  "ja547:517.4": "tāni kaṇhe jahāmase.",
  "ja547:518.1": "Vividhāni pupphajātāni,",
  "ja547:518.2": "asmiṁ uparipabbate;",
  "ja547:518.3": "Yānassu pubbe dhārema,",
  "ja547:518.4": "tāni kaṇhe jahāmase.",
  "ja547:519.1": "Vividhāni phalajātāni,",
  "ja547:519.2": "asmiṁ uparipabbate;",
  "ja547:519.3": "Yānassu pubbe bhuñjāma,",
  "ja547:519.4": "tāni kaṇhe jahāmase.",
  "ja547:520.1": "Ime no hatthikā assā,",
  "ja547:520.2": "balībaddā ca no ime;",
  "ja547:520.3": "Yehissu pubbe kīḷāma,",
  "ja547:520.4": "tāni kaṇhe jahāmase”.",
  "ja547:521.1": "Nīyamānā kumārā te,",
  "ja547:521.2": "brāhmaṇassa pamuñciya;",
  "ja547:521.3": "Tena tena padhāviṁsu,",
  "ja547:521.4": "jālī kaṇhājinā cubho.",
  "ja547:522.1": "Tato so rajjumādāya,",
  "ja547:522.2": "daṇḍañcādāya brāhmaṇo;",
  "ja547:522.3": "Ākoṭayanto te neti,",
  "ja547:522.4": "sivirājassa pekkhato.",
  "ja547:523.1": "Taṁ taṁ kaṇhājināvoca,",
  "ja547:523.2": "“ayaṁ maṁ tāta brāhmaṇo;",
  "ja547:523.3": "Laṭṭhiyā paṭikoṭeti,",
  "ja547:523.4": "ghare jātaṁva dāsiyaṁ.",
  "ja547:524.1": "Na cāyaṁ brāhmaṇo tāta,",
  "ja547:524.2": "dhammikā honti brāhmaṇā;",
  "ja547:524.3": "Yakkho brāhmaṇavaṇṇena,",
  "ja547:524.4": "khādituṁ tāta neti no;",
  "ja547:524.5": "Nīyamāne pisācena,",
  "ja547:524.6": "kiṁ nu tāta udikkhasi”.",
  "ja547:525.1": "“Ime no pādakā dukkhā,",
  "ja547:525.2": "dīgho caddhā suduggamo;",
  "ja547:525.3": "Nīce colambate sūriyo,",
  "ja547:525.4": "brāhmaṇo ca dhāreti no.",
  "ja547:526.1": "Okandāmase bhūtāni,",
  "ja547:526.2": "pabbatāni vanāni ca;",
  "ja547:526.3": "Sarassa sirasā vandāma,",
  "ja547:526.4": "supatitthe ca āpake.",
  "ja547:527.1": "Tiṇalatāni osadhyo,",
  "ja547:527.2": "pabbatāni vanāni ca;",
  "ja547:527.3": "Ammaṁ ārogyaṁ vajjātha,",
  "ja547:527.4": "ayaṁ no neti brāhmaṇo.",
  "ja547:528.1": "Vajjantu bhonto ammañca,",
  "ja547:528.2": "Maddiṁ asmāka mātaraṁ;",
  "ja547:528.3": "Sace anupatitukāmāsi,",
  "ja547:528.4": "Khippaṁ anupatiyāsi no.",
  "ja547:529.1": "Ayaṁ ekapadī eti,",
  "ja547:529.2": "ujuṁ gacchati assamaṁ;",
  "ja547:529.3": "Tamevānupateyyāsi,",
  "ja547:529.4": "api passesi ne lahuṁ.",
  "ja547:530.1": "Aho vata re jaṭinī,",
  "ja547:530.2": "vanamūlaphalahārike;",
  "ja547:530.3": "Suññaṁ disvāna assamaṁ,",
  "ja547:530.4": "taṁ te dukkhaṁ bhavissati.",
  "ja547:531.1": "Ativelaṁ nu ammāya,",
  "ja547:531.2": "uñchā laddho anappako;",
  "ja547:531.3": "Yā no baddhe na jānāsi,",
  "ja547:531.4": "brāhmaṇena dhanesinā.",
  "ja547:532.1": "Accāyikena luddena,",
  "ja547:532.2": "yo no gāvova sumbhati;",
  "ja547:532.3": "Apajja ammaṁ passemu,",
  "ja547:532.4": "sāyaṁ uñchāto āgataṁ.",
  "ja547:533.1": "Dajjā ammā brāhmaṇassa,",
  "ja547:533.2": "phalaṁ khuddena missitaṁ;",
  "ja547:533.3": "Tadāyaṁ asito dhāto,",
  "ja547:533.4": "na bāḷhaṁ dhārayeyya no.",
  "ja547:534.1": "Sūnā ca vata no pādā,",
  "ja547:534.2": "bāḷhaṁ dhāreti brāhmaṇo;",
  "ja547:534.3": "Iti tattha vilapiṁsu,",
  "ja547:534.4": "kumārā mātugiddhino”.",
  "ja547:535.1": "Dārakapabbaṁ nāma.",
  "ja547:536.0": "9. Maddīpabba",
  "ja547:536.1": "Tesaṁ lālappitaṁ sutvā,",
  "ja547:536.2": "tayo vāḷā vane migā;",
  "ja547:536.3": "Sīho byaggho ca dīpi ca,",
  "ja547:536.4": "idaṁ vacanamabravuṁ.",
  "ja547:537.1": "“Mā heva no rājaputtī,",
  "ja547:537.2": "sāyaṁ uñchāto āgamā;",
  "ja547:537.3": "Mā hevamhāka nibbhoge,",
  "ja547:537.4": "heṭhayittha vane migā.",
  "ja547:538.1": "Sīho ce naṁ viheṭheyya,",
  "ja547:538.2": "byaggho dīpi ca lakkhaṇaṁ;",
  "ja547:538.3": "Neva jālīkumārassa,",
  "ja547:538.4": "kuto kaṇhājinā siyā;",
  "ja547:538.5": "Ubhayeneva jīyetha,",
  "ja547:538.6": "patiṁ putte ca lakkhaṇā”.",
  "ja547:539.1": "“Khaṇittikaṁ me patitaṁ,",
  "ja547:539.2": "dakkhiṇakkhi ca phandati;",
  "ja547:539.3": "Aphalā phalino rukkhā,",
  "ja547:539.4": "sabbā muyhanti me disā”.",
  "ja547:540.1": "Tassā sāyanhakālasmiṁ,",
  "ja547:540.2": "assamāgamanaṁ pati;",
  "ja547:540.3": "Atthaṅgatamhi sūriye,",
  "ja547:540.4": "vāḷā panthe upaṭṭhahuṁ.",
  "ja547:541.1": "“Nīce colambate sūriyo,",
  "ja547:541.2": "dūre ca vata assamo;",
  "ja547:541.3": "Yañca nesaṁ ito hassaṁ,",
  "ja547:541.4": "taṁ te bhuñjeyyu bhojanaṁ.",
  "ja547:542.1": "So nūna khattiyo eko,",
  "ja547:542.2": "paṇṇasālāya acchati;",
  "ja547:542.3": "Tosento dārake chāte,",
  "ja547:542.4": "mamaṁ disvā anāyatiṁ.",
  "ja547:543.1": "Te nūna puttakā mayhaṁ,",
  "ja547:543.2": "kapaṇāya varākiyā;",
  "ja547:543.3": "Sāyaṁ saṁvesanākāle,",
  "ja547:543.4": "khīrapītāva acchare.",
  "ja547:544.1": "Te nūna puttakā mayhaṁ,",
  "ja547:544.2": "kapaṇāya varākiyā;",
  "ja547:544.3": "Sāyaṁ saṁvesanākāle,",
  "ja547:544.4": "vāripītāva acchare.",
  "ja547:545.1": "Te nūna puttakā mayhaṁ,",
  "ja547:545.2": "kapaṇāya varākiyā;",
  "ja547:545.3": "Paccuggatā maṁ tiṭṭhanti,",
  "ja547:545.4": "vacchā bālāva mātaraṁ.",
  "ja547:546.1": "Te nūna puttakā mayhaṁ,",
  "ja547:546.2": "kapaṇāya varākiyā;",
  "ja547:546.3": "Paccuggatā maṁ tiṭṭhanti,",
  "ja547:546.4": "haṁsāvuparipallale.",
  "ja547:547.1": "Te nūna puttakā mayhaṁ,",
  "ja547:547.2": "kapaṇāya varākiyā;",
  "ja547:547.3": "Paccuggatā maṁ tiṭṭhanti,",
  "ja547:547.4": "assamassāvidūrato.",
  "ja547:548.1": "Ekāyano ekapatho,",
  "ja547:548.2": "sarā sobbhā ca passato;",
  "ja547:548.3": "Aññaṁ maggaṁ na passāmi,",
  "ja547:548.4": "yena gaccheyya assamaṁ.",
  "ja547:549.1": "Migā namatthu rājāno,",
  "ja547:549.2": "kānanasmiṁ mahabbalā;",
  "ja547:549.3": "Dhammena bhātaro hotha,",
  "ja547:549.4": "maggaṁ me detha yācitā.",
  "ja547:550.1": "Avaruddhassāhaṁ bhariyā,",
  "ja547:550.2": "rājaputtassa sirīmato;",
  "ja547:550.3": "Tañcāhaṁ nātimaññāmi,",
  "ja547:550.4": "rāmaṁ sītāvanubbatā.",
  "ja547:551.1": "Tumhe ca putte passatha,",
  "ja547:551.2": "sāyaṁ saṁvesanaṁ pati;",
  "ja547:551.3": "Ahañca putte passeyyaṁ,",
  "ja547:551.4": "jāliṁ kaṇhājinaṁ cubho.",
  "ja547:552.1": "Bahuñcidaṁ mūlaphalaṁ,",
  "ja547:552.2": "bhakkho cāyaṁ anappako;",
  "ja547:552.3": "Tato upaḍḍhaṁ dassāmi,",
  "ja547:552.4": "maggaṁ me detha yācitā.",
  "ja547:553.1": "Rājaputtī ca no mātā,",
  "ja547:553.2": "rājaputto ca no pitā;",
  "ja547:553.3": "Dhammena bhātaro hotha,",
  "ja547:553.4": "maggaṁ me detha yācitā”.",
  "ja547:554.1": "Tassā lālappamānāya,",
  "ja547:554.2": "bahuṁ kāruññasañhitaṁ;",
  "ja547:554.3": "Sutvā nelapatiṁ vācaṁ,",
  "ja547:554.4": "vāḷā panthā apakkamuṁ.",
  "ja547:555.1": "“Imamhi naṁ padesamhi,",
  "ja547:555.2": "puttakā paṁsukuṇṭhitā;",
  "ja547:555.3": "Paccuggatā maṁ tiṭṭhanti,",
  "ja547:555.4": "vacchā bālāva mātaraṁ.",
  "ja547:556.1": "Imamhi naṁ padesamhi,",
  "ja547:556.2": "puttakā paṁsukuṇṭhitā;",
  "ja547:556.3": "Paccuggatā maṁ tiṭṭhanti,",
  "ja547:556.4": "haṁsāvuparipallale.",
  "ja547:557.1": "Imamhi naṁ padesamhi,",
  "ja547:557.2": "puttakā paṁsukuṇṭhitā;",
  "ja547:557.3": "Paccuggatā maṁ tiṭṭhanti,",
  "ja547:557.4": "assamassāvidūrato.",
  "ja547:558.1": "Dve migā viya ukkaṇṇā,",
  "ja547:558.2": "samantā mabhidhāvino;",
  "ja547:558.3": "Ānandino pamuditā,",
  "ja547:558.4": "vaggamānāva kampare;",
  "ja547:558.5": "Tyajja putte na passāmi,",
  "ja547:558.6": "jāliṁ kaṇhājinaṁ cubho.",
  "ja547:559.1": "Chakalīva migī chāpaṁ,",
  "ja547:559.2": "pakkhī muttāva pañjarā;",
  "ja547:559.3": "Ohāya putte nikkhamiṁ,",
  "ja547:559.4": "sīhīvāmisagiddhinī;",
  "ja547:559.5": "Tyajja putte na passāmi,",
  "ja547:559.6": "jāliṁ kaṇhājinaṁ cubho.",
  "ja547:560.1": "Idaṁ nesaṁ padakkantaṁ,",
  "ja547:560.2": "nāgānamiva pabbate;",
  "ja547:560.3": "Citakā parikiṇṇāyo,",
  "ja547:560.4": "assamassāvidūrato;",
  "ja547:560.5": "Tyajja putte na passāmi,",
  "ja547:560.6": "jāliṁ kaṇhājinaṁ cubho.",
  "ja547:561.1": "Vālikāyapi okiṇṇā,",
  "ja547:561.2": "puttakā paṁsukuṇṭhitā;",
  "ja547:561.3": "Samantā mabhidhāvanti,",
  "ja547:561.4": "te na passāmi dārake.",
  "ja547:562.1": "Ye maṁ pure paccuṭṭhenti,",
  "ja547:562.2": "araññā dūramāyatiṁ;",
  "ja547:562.3": "Tyajja putte na passāmi,",
  "ja547:562.4": "jāliṁ kaṇhājinaṁ cubho.",
  "ja547:563.1": "Chakaliṁva migiṁ chāpā,",
  "ja547:563.2": "paccuggantuna mātaraṁ;",
  "ja547:563.3": "Dūre maṁ pavilokenti,",
  "ja547:563.4": "te na passāmi dārake.",
  "ja547:564.1": "Idaṁ nesaṁ kīḷanakaṁ,",
  "ja547:564.2": "patitaṁ paṇḍubeḷuvaṁ;",
  "ja547:564.3": "Tyajja putte na passāmi,",
  "ja547:564.4": "jāliṁ kaṇhājinaṁ cubho.",
  "ja547:565.1": "Thanā ca mayhime pūrā,",
  "ja547:565.2": "uro ca sampadālati;",
  "ja547:565.3": "Tyajja putte na passāmi,",
  "ja547:565.4": "jāliṁ kaṇhājinaṁ cubho.",
  "ja547:566.1": "Ucchaṅgeko vicināti,",
  "ja547:566.2": "thanamekāvalambati;",
  "ja547:566.3": "Tyajja putte na passāmi,",
  "ja547:566.4": "jāliṁ kaṇhājinaṁ cubho.",
  "ja547:567.1": "Yassu sāyanhasamayaṁ,",
  "ja547:567.2": "puttakā paṁsukuṇṭhitā;",
  "ja547:567.3": "Ucchaṅge me vivattanti,",
  "ja547:567.4": "te na passāmi dārake.",
  "ja547:568.1": "Ayaṁ so assamo pubbe,",
  "ja547:568.2": "samajjo paṭibhāti maṁ;",
  "ja547:568.3": "Tyajja putte apassantyā,",
  "ja547:568.4": "bhamate viya assamo.",
  "ja547:569.1": "Kimidaṁ appasaddova,",
  "ja547:569.2": "assamo paṭibhāti maṁ;",
  "ja547:569.3": "Kākolāpi na vassanti,",
  "ja547:569.4": "matā me nūna dārakā.",
  "ja547:570.1": "Kimidaṁ appasaddova,",
  "ja547:570.2": "assamo paṭibhāti maṁ;",
  "ja547:570.3": "Sakuṇāpi na vassanti,",
  "ja547:570.4": "matā me nūna dārakā.",
  "ja547:571.1": "Kimidaṁ tuṇhibhūtosi,",
  "ja547:571.2": "api ratteva me mano;",
  "ja547:571.3": "Kākolāpi na vassanti,",
  "ja547:571.4": "matā me nūna dārakā.",
  "ja547:572.1": "Kimidaṁ tuṇhibhūtosi,",
  "ja547:572.2": "api ratteva me mano;",
  "ja547:572.3": "Sakuṇāpi na vassanti,",
  "ja547:572.4": "matā me nūna dārakā.",
  "ja547:573.1": "Kacci nu me ayyaputta,",
  "ja547:573.2": "migā khādiṁsu dārake;",
  "ja547:573.3": "Araññe iriṇe vivane,",
  "ja547:573.4": "kena nītā me dārakā.",
  "ja547:574.1": "Adu te pahitā dūtā,",
  "ja547:574.2": "adu suttā piyaṁvadā;",
  "ja547:574.3": "Adu bahi no nikkhantā,",
  "ja547:574.4": "khiḍḍāsu pasutā nu te.",
  "ja547:575.1": "Nevāsaṁ kesā dissanti,",
  "ja547:575.2": "hatthapādā ca jālino;",
  "ja547:575.3": "Sakuṇānañca opāto,",
  "ja547:575.4": "kena nītā me dārakā.",
  "ja547:576.1": "Idaṁ tato dukkhataraṁ,",
  "ja547:576.2": "sallaviddho yathā vaṇo;",
  "ja547:576.3": "Tyajja putte na passāmi,",
  "ja547:576.4": "jāliṁ kaṇhājinaṁ cubho.",
  "ja547:577.1": "Idampi dutiyaṁ sallaṁ,",
  "ja547:577.2": "kampeti hadayaṁ mama;",
  "ja547:577.3": "Yañca putte na passāmi,",
  "ja547:577.4": "tvañca maṁ nābhibhāsasi.",
  "ja547:578.1": "Ajjeva me imaṁ rattiṁ,",
  "ja547:578.2": "rājaputta na saṁsasi;",
  "ja547:578.3": "Maññe okkantasantaṁ maṁ,",
  "ja547:578.4": "pāto dakkhisi no mataṁ”.",
  "ja547:579.1": "“Nūna maddī varārohā,",
  "ja547:579.2": "rājaputtī yasassinī;",
  "ja547:579.3": "Pāto gatāsi uñchāya,",
  "ja547:579.4": "kimidaṁ sāyamāgatā”.",
  "ja547:580.1": "“Nanu tvaṁ saddamassosi,",
  "ja547:580.2": "ye saraṁ pātumāgatā;",
  "ja547:580.3": "Sīhassapi nadantassa,",
  "ja547:580.4": "byagghassa ca nikujjitaṁ.",
  "ja547:581.1": "Ahu pubbanimittaṁ me,",
  "ja547:581.2": "vicarantyā brahāvane;",
  "ja547:581.3": "Khaṇitto me hatthā patito,",
  "ja547:581.4": "uggīvañcāpi aṁsato.",
  "ja547:582.1": "Tadāhaṁ byathitā bhītā,",
  "ja547:582.2": "puthu katvāna pañjaliṁ;",
  "ja547:582.3": "Sabbadisā namassissaṁ,",
  "ja547:582.4": "api sotthi ito siyā.",
  "ja547:583.1": "Mā heva no rājaputto,",
  "ja547:583.2": "hato sīhena dīpinā;",
  "ja547:583.3": "Dārakā vā parāmaṭṭhā,",
  "ja547:583.4": "acchakokataracchihi.",
  "ja547:584.1": "Sīho byaggho ca dīpi ca,",
  "ja547:584.2": "tayo vāḷā vane migā;",
  "ja547:584.3": "Te maṁ pariyāvaruṁ maggaṁ,",
  "ja547:584.4": "tena sāyamhi āgatā.",
  "ja547:585.1": "Ahaṁ patiñca putte ca,",
  "ja547:585.2": "āceramiva māṇavo;",
  "ja547:585.3": "Anuṭṭhitā divārattiṁ,",
  "ja547:585.4": "jaṭinī brahmacārinī.",
  "ja547:586.1": "Ajināni paridahitvā,",
  "ja547:586.2": "vanamūlaphalahāriyā;",
  "ja547:586.3": "Vicarāmi divārattiṁ,",
  "ja547:586.4": "tumhaṁ kāmā hi puttakā.",
  "ja547:587.1": "Ahaṁ suvaṇṇahaliddiṁ,",
  "ja547:587.2": "ābhataṁ paṇḍubeḷuvaṁ;",
  "ja547:587.3": "Rukkhapakkāni cāhāsiṁ,",
  "ja547:587.4": "ime vo putta kīḷanā.",
  "ja547:588.1": "Imaṁ mūlāḷivattakaṁ,",
  "ja547:588.2": "sālukaṁ ciñcabhedakaṁ;",
  "ja547:588.3": "Bhuñja khuddehi saṁyuttaṁ,",
  "ja547:588.4": "saha puttehi khattiya.",
  "ja547:589.1": "Padumaṁ jālino dehi,",
  "ja547:589.2": "kumudañca kumāriyā;",
  "ja547:589.3": "Māline passa naccante,",
  "ja547:589.4": "sivi puttāni avhaya.",
  "ja547:590.1": "Tato kaṇhājināyapi,",
  "ja547:590.2": "nisāmehi rathesabha;",
  "ja547:590.3": "Mañjussarāya vagguyā,",
  "ja547:590.4": "assamaṁ upayantiyā.",
  "ja547:591.1": "Samānasukhadukkhamhā,",
  "ja547:591.2": "raṭṭhā pabbājitā ubho;",
  "ja547:591.3": "Api sivi putte passesi,",
  "ja547:591.4": "jāliṁ kaṇhājinaṁ cubho.",
  "ja547:592.1": "Samaṇe brāhmaṇe nūna,",
  "ja547:592.2": "brahmacariyaparāyaṇe;",
  "ja547:592.3": "Ahaṁ loke abhissapiṁ,",
  "ja547:592.4": "sīlavante bahussute;",
  "ja547:592.5": "Tyajja putte na passāmi,",
  "ja547:592.6": "jāliṁ kaṇhājinaṁ cubho.",
  "ja547:593.1": "Ime te jambukā rukkhā,",
  "ja547:593.2": "vedisā sinduvārakā;",
  "ja547:593.3": "Vividhāni rukkhajātāni,",
  "ja547:593.4": "te kumārā na dissare.",
  "ja547:594.1": "Assatthā panasā ceme,",
  "ja547:594.2": "nigrodhā ca kapitthanā;",
  "ja547:594.3": "Vividhāni phalajātāni,",
  "ja547:594.4": "te kumārā na dissare.",
  "ja547:595.1": "Ime tiṭṭhanti ārāmā,",
  "ja547:595.2": "ayaṁ sītūdakā nadī;",
  "ja547:595.3": "Yatthassu pubbe kīḷiṁsu,",
  "ja547:595.4": "te kumārā na dissare.",
  "ja547:596.1": "Vividhāni pupphajātāni,",
  "ja547:596.2": "asmiṁ uparipabbate;",
  "ja547:596.3": "Yānassu pubbe dhāriṁsu,",
  "ja547:596.4": "te kumārā na dissare.",
  "ja547:597.1": "Vividhāni phalajātāni,",
  "ja547:597.2": "asmiṁ uparipabbate;",
  "ja547:597.3": "Yānassu pubbe bhuñjiṁsu,",
  "ja547:597.4": "te kumārā na dissare.",
  "ja547:598.1": "Ime te hatthikā assā,",
  "ja547:598.2": "balībaddā ca te ime;",
  "ja547:598.3": "Yehissu pubbe kīḷiṁsu,",
  "ja547:598.4": "te kumārā na dissare.",
  "ja547:599.1": "Ime sāmā sasolūkā,",
  "ja547:599.2": "bahukā kadalīmigā;",
  "ja547:599.3": "Yehissu pubbe kīḷiṁsu,",
  "ja547:599.4": "te kumārā na dissare.",
  "ja547:600.1": "Ime haṁsā ca koñcā ca,",
  "ja547:600.2": "mayūrā citrapekhuṇā;",
  "ja547:600.3": "Yehissu pubbe kīḷiṁsu,",
  "ja547:600.4": "te kumārā na dissare.",
  "ja547:601.1": "Imā tā vanagumbāyo,",
  "ja547:601.2": "pupphitā sabbakālikā;",
  "ja547:601.3": "Yatthassu pubbe kīḷiṁsu,",
  "ja547:601.4": "te kumārā na dissare.",
  "ja547:602.1": "Imā tā pokkharaṇī rammā,",
  "ja547:602.2": "cakkavākūpakūjitā;",
  "ja547:602.3": "Mandālakehi sañchannā,",
  "ja547:602.4": "padumuppalakehi ca;",
  "ja547:602.5": "Yatthassu pubbe kīḷiṁsu,",
  "ja547:602.6": "te kumārā na dissare.",
  "ja547:603.1": "Na te kaṭṭhāni bhinnāni,",
  "ja547:603.2": "na te udakamāhaṭaṁ;",
  "ja547:603.3": "Aggipi te na hāpito,",
  "ja547:603.4": "kiṁ nu mandova jhāyasi.",
  "ja547:604.1": "Piyo piyena saṅgamma,",
  "ja547:604.2": "samo me byapahaññati;",
  "ja547:604.3": "Tyajja putte na passāmi,",
  "ja547:604.4": "jāliṁ kaṇhājinaṁ cubho.",
  "ja547:605.1": "Na kho no deva passāmi,",
  "ja547:605.2": "yena te nīhatā matā;",
  "ja547:605.3": "Kākolāpi na vassanti,",
  "ja547:605.4": "matā me nūna dārakā.",
  "ja547:606.1": "Na kho no deva passāmi,",
  "ja547:606.2": "yena te nīhatā matā;",
  "ja547:606.3": "Sakuṇāpi na vassanti,",
  "ja547:606.4": "matā me nūna dārakā”.",
  "ja547:607.1": "Sā tattha paridevitvā,",
  "ja547:607.2": "pabbatāni vanāni ca;",
  "ja547:607.3": "Punadevassamaṁ gantvā,",
  "ja547:607.4": "rodi sāmikasantike.",
  "ja547:608.1": "“Na kho no deva passāmi,",
  "ja547:608.2": "yena te nīhatā matā;",
  "ja547:608.3": "Kākolāpi na vassanti,",
  "ja547:608.4": "matā me nūna dārakā.",
  "ja547:609.1": "Na kho no deva passāmi,",
  "ja547:609.2": "yena te nīhatā matā;",
  "ja547:609.3": "Sakuṇāpi na vassanti,",
  "ja547:609.4": "matā me nūna dārakā.",
  "ja547:610.1": "Na kho no deva passāmi,",
  "ja547:610.2": "yena te nīhatā matā;",
  "ja547:610.3": "Vicarantī rukkhamūlesu,",
  "ja547:610.4": "pabbatesu guhāsu ca”.",
  "ja547:611.1": "Iti maddī varārohā,",
  "ja547:611.2": "rājaputtī yasassinī;",
  "ja547:611.3": "Bāhā paggayha kanditvā,",
  "ja547:611.4": "tattheva patitā chamā.",
  "ja547:612.1": "Tamajjhapattaṁ rājaputtiṁ,",
  "ja547:612.2": "udakenābhisiñcatha;",
  "ja547:612.3": "Assatthaṁ naṁ viditvāna,",
  "ja547:612.4": "atha naṁ etadabravi.",
  "ja547:613.1": "“Ādiyeneva te maddi,",
  "ja547:613.2": "dukkhaṁ nakkhātumicchisaṁ;",
  "ja547:613.3": "Daliddo yācako vuḍḍho,",
  "ja547:613.4": "brāhmaṇo gharamāgato.",
  "ja547:614.1": "Tassa dinnā mayā puttā,",
  "ja547:614.2": "maddi mā bhāyi assasa;",
  "ja547:614.3": "Maṁ passa maddi mā putte,",
  "ja547:614.4": "mā bāḷhaṁ paridevasi;",
  "ja547:614.5": "Lacchāma putte jīvantā,",
  "ja547:614.6": "arogā ca bhavāmase.",
  "ja547:615.1": "Putte pasuñca dhaññañca,",
  "ja547:615.2": "yañca aññaṁ ghare dhanaṁ;",
  "ja547:615.3": "Dajjā sappuriso dānaṁ,",
  "ja547:615.4": "disvā yācakamāgataṁ;",
  "ja547:615.5": "Anumodāhi me maddi,",
  "ja547:615.6": "puttake dānamuttamaṁ”.",
  "ja547:616.1": "“Anumodāmi te deva,",
  "ja547:616.2": "puttake dānamuttamaṁ;",
  "ja547:616.3": "Datvā cittaṁ pasādehi,",
  "ja547:616.4": "bhiyyo dānaṁ dado bhava.",
  "ja547:617.1": "Yo tvaṁ maccherabhūtesu,",
  "ja547:617.2": "manussesu janādhipa;",
  "ja547:617.3": "Brāhmaṇassa adā dānaṁ,",
  "ja547:617.4": "sivīnaṁ raṭṭhavaḍḍhano”.",
  "ja547:618.1": "Ninnāditā te pathavī,",
  "ja547:618.2": "saddo te tidivaṅgato;",
  "ja547:618.3": "Samantā vijjutā āguṁ,",
  "ja547:618.4": "girīnaṁva patissutā.",
  "ja547:619.1": "Tassa te anumodanti,",
  "ja547:619.2": "ubho nāradapabbatā;",
  "ja547:619.3": "Indo ca brahmā pajāpati,",
  "ja547:619.4": "somo yamo vessavaṇo;",
  "ja547:619.5": "Sabbe devānumodanti,",
  "ja547:619.6": "tāvatiṁsā saindakā.",
  "ja547:620.1": "Iti maddī varārohā,",
  "ja547:620.2": "rājaputtī yasassinī;",
  "ja547:620.3": "Vessantarassa anumodi,",
  "ja547:620.4": "puttake dānamuttamaṁ.",
  "ja547:621.1": "Maddīpabbaṁ nāma.",
  "ja547:622.0": "10. Sakkapabba",
  "ja547:622.1": "Tato ratyā vivasāne,",
  "ja547:622.2": "sūriyassuggamanaṁ pati;",
  "ja547:622.3": "Sakko brāhmaṇavaṇṇena,",
  "ja547:622.4": "pāto tesaṁ adissatha.",
  "ja547:623.1": "“Kacci nu bhoto kusalaṁ,",
  "ja547:623.2": "kacci bhoto anāmayaṁ;",
  "ja547:623.3": "Kacci uñchena yāpetha,",
  "ja547:623.4": "kacci mūlaphalā bahū.",
  "ja547:624.1": "Kacci ḍaṁsā makasā ca,",
  "ja547:624.2": "appameva sarīsapā;",
  "ja547:624.3": "Vane vāḷamigākiṇṇe,",
  "ja547:624.4": "kacci hiṁsā na vijjati”.",
  "ja547:625.1": "“Kusalañceva no brahme,",
  "ja547:625.2": "atho brahme anāmayaṁ;",
  "ja547:625.3": "Atho uñchena yāpema,",
  "ja547:625.4": "atho mūlaphalā bahū.",
  "ja547:626.1": "Atho ḍaṁsā makasā ca,",
  "ja547:626.2": "appameva sarīsapā;",
  "ja547:626.3": "Vane vāḷamigākiṇṇe,",
  "ja547:626.4": "hiṁsā mayhaṁ na vijjati.",
  "ja547:627.1": "Satta no māse vasataṁ,",
  "ja547:627.2": "araññe jīvasokinaṁ;",
  "ja547:627.3": "Idaṁ dutiyaṁ passāma,",
  "ja547:627.4": "brāhmaṇaṁ devavaṇṇinaṁ;",
  "ja547:627.5": "Ādāya veḷuvaṁ daṇḍaṁ,",
  "ja547:627.6": "dhārentaṁ ajinakkhipaṁ.",
  "ja547:628.1": "Svāgataṁ te mahābrahme,",
  "ja547:628.2": "atho me adurāgataṁ;",
  "ja547:628.3": "Anto pavisa bhaddante,",
  "ja547:628.4": "pāde pakkhālayassu te.",
  "ja547:629.1": "Tindukāni piyālāni,",
  "ja547:629.2": "madhuke kāsumāriyo;",
  "ja547:629.3": "Phalāni khuddakappāni,",
  "ja547:629.4": "bhuñja brahme varaṁ varaṁ.",
  "ja547:630.1": "Idampi pānīyaṁ sītaṁ,",
  "ja547:630.2": "ābhataṁ girigabbharā;",
  "ja547:630.3": "Tato piva mahābrahme,",
  "ja547:630.4": "sace tvaṁ abhikaṅkhasi.",
  "ja547:631.1": "Atha tvaṁ kena vaṇṇena,",
  "ja547:631.2": "kena vā pana hetunā;",
  "ja547:631.3": "Anuppatto brahāraññaṁ,",
  "ja547:631.4": "taṁ me akkhāhi pucchito”.",
  "ja547:632.1": "“Yathā vārivaho pūro,",
  "ja547:632.2": "sabbakālaṁ na khīyati;",
  "ja547:632.3": "Evaṁ taṁ yācitāgacchiṁ,",
  "ja547:632.4": "bhariyaṁ me dehi yācito”.",
  "ja547:633.1": "“Dadāmi na vikampāmi,",
  "ja547:633.2": "yaṁ maṁ yācasi brāhmaṇa;",
  "ja547:633.3": "Santaṁ nappaṭiguyhāmi,",
  "ja547:633.4": "dāne me ramatī mano”.",
  "ja547:634.1": "Maddiṁ hatthe gahetvāna,",
  "ja547:634.2": "udakassa kamaṇḍaluṁ;",
  "ja547:634.3": "Brāhmaṇassa adā dānaṁ,",
  "ja547:634.4": "sivīnaṁ raṭṭhavaḍḍhano.",
  "ja547:635.1": "Tadāsi yaṁ bhiṁsanakaṁ,",
  "ja547:635.2": "tadāsi lomahaṁsanaṁ;",
  "ja547:635.3": "Maddiṁ paricajantassa,",
  "ja547:635.4": "medanī sampakampatha.",
  "ja547:636.1": "Nevassa maddī bhākuṭi,",
  "ja547:636.2": "na sandhīyati na rodati;",
  "ja547:636.3": "Pekkhatevassa tuṇhī sā,",
  "ja547:636.4": "“eso jānāti yaṁ varaṁ”.",
  "ja547:637.1": "(Jāliṁ kaṇhājinaṁ dhītaṁ,",
  "ja547:637.2": "maddideviṁ patibbataṁ;",
  "ja547:637.3": "Cajamāno ca cintesiṁ,",
  "ja547:637.4": "bodhiyāyeva kāraṇā.",
  "ja547:638.1": "Na me dessā ubho puttā,",
  "ja547:638.2": "maddī devī na dessiyā;",
  "ja547:638.3": "Sabbaññutaṁ piyaṁ mayhaṁ,",
  "ja547:638.4": "tasmā piye adāsahaṁ.)",
  "ja547:639.1": "“Komārī yassāhaṁ bhariyā,",
  "ja547:639.2": "sāmiko mama issaro;",
  "ja547:639.3": "Yassicche tassa maṁ dajjā,",
  "ja547:639.4": "vikkiṇeyya haneyya vā”.",
  "ja547:640.1": "Tesaṁ saṅkappamaññāya,",
  "ja547:640.2": "devindo etadabravi;",
  "ja547:640.3": "“Sabbe jitā te paccūhā,",
  "ja547:640.4": "ye dibbā ye ca mānusā.",
  "ja547:641.1": "Ninnāditā te pathavī,",
  "ja547:641.2": "saddo te tidivaṅgato;",
  "ja547:641.3": "Samantā vijjutā āguṁ,",
  "ja547:641.4": "girīnaṁva patissutā.",
  "ja547:642.1": "Tassa te anumodanti,",
  "ja547:642.2": "ubho nāradapabbatā;",
  "ja547:642.3": "Indo ca brahmā pajāpati,",
  "ja547:642.4": "somo yamo vessavaṇo;",
  "ja547:642.5": "Sabbe devānumodanti,",
  "ja547:642.6": "dukkarañhi karoti so.",
  "ja547:643.1": "Duddadaṁ dadamānānaṁ,",
  "ja547:643.2": "dukkaraṁ kamma kubbataṁ;",
  "ja547:643.3": "Asanto nānukubbanti,",
  "ja547:643.4": "sataṁ dhammo durannayo.",
  "ja547:644.1": "Tasmā satañca asataṁ,",
  "ja547:644.2": "nānā hoti ito gati;",
  "ja547:644.3": "Asanto nirayaṁ yanti,",
  "ja547:644.4": "santo saggaparāyaṇā.",
  "ja547:645.1": "Yametaṁ kumāre adā,",
  "ja547:645.2": "bhariyaṁ adā vane vasaṁ;",
  "ja547:645.3": "Brahmayānamanokkamma,",
  "ja547:645.4": "sagge te taṁ vipaccatu”.",
  "ja547:646.1": "“Dadāmi bhoto bhariyaṁ,",
  "ja547:646.2": "maddiṁ sabbaṅgasobhanaṁ;",
  "ja547:646.3": "Tvañceva maddiyā channo,",
  "ja547:646.4": "maddī ca patinā saha.",
  "ja547:647.1": "Yathā payo ca saṅkho ca,",
  "ja547:647.2": "ubho samānavaṇṇino;",
  "ja547:647.3": "Evaṁ tuvañca maddī ca,",
  "ja547:647.4": "samānamanacetasā.",
  "ja547:648.1": "Avaruddhettha araññasmiṁ,",
  "ja547:648.2": "ubho sammatha assame;",
  "ja547:648.3": "Khattiyā gottasampannā,",
  "ja547:648.4": "sujātā mātupettito;",
  "ja547:648.5": "Yathā puññāni kayirātha,",
  "ja547:648.6": "dadantā aparāparaṁ.",
  "ja547:649.1": "Sakkohamasmi devindo,",
  "ja547:649.2": "āgatosmi tavantike;",
  "ja547:649.3": "Varaṁ varassu rājisi,",
  "ja547:649.4": "vare aṭṭha dadāmi te”.",
  "ja547:650.1": "“Varañce me ado sakka,",
  "ja547:650.2": "sabbabhūtānamissara;",
  "ja547:650.3": "Pitā maṁ anumodeyya,",
  "ja547:650.4": "ito pattaṁ sakaṁ gharaṁ;",
  "ja547:650.5": "Āsanena nimanteyya,",
  "ja547:650.6": "paṭhametaṁ varaṁ vare.",
  "ja547:651.1": "Purisassa vadhaṁ na roceyyaṁ,",
  "ja547:651.2": "Api kibbisakārakaṁ;",
  "ja547:651.3": "Vajjhaṁ vadhamhā moceyyaṁ,",
  "ja547:651.4": "Dutiyetaṁ varaṁ vare.",
  "ja547:652.1": "Ye vuḍḍhā ye ca daharā,",
  "ja547:652.2": "ye ca majjhimaporisā;",
  "ja547:652.3": "Mameva upajīveyyuṁ,",
  "ja547:652.4": "tatiyetaṁ varaṁ vare.",
  "ja547:653.1": "Paradāraṁ na gaccheyyaṁ,",
  "ja547:653.2": "sadārapasuto siyaṁ;",
  "ja547:653.3": "Thīnaṁ vasaṁ na gaccheyyaṁ,",
  "ja547:653.4": "catutthetaṁ varaṁ vare.",
  "ja547:654.1": "Putto me sakka jāyetha,",
  "ja547:654.2": "so ca dīghāyuko siyā;",
  "ja547:654.3": "Dhammena jine pathaviṁ,",
  "ja547:654.4": "pañcametaṁ varaṁ vare.",
  "ja547:655.1": "Tato ratyā vivasāne,",
  "ja547:655.2": "sūriyassuggamanaṁ pati;",
  "ja547:655.3": "Dibbā bhakkhā pātubhaveyyuṁ,",
  "ja547:655.4": "chaṭṭhametaṁ varaṁ vare.",
  "ja547:656.1": "Dadato me na khīyetha,",
  "ja547:656.2": "datvā nānutapeyyahaṁ;",
  "ja547:656.3": "Dadaṁ cittaṁ pasādeyyaṁ,",
  "ja547:656.4": "sattametaṁ varaṁ vare.",
  "ja547:657.1": "Ito vimuccamānāhaṁ,",
  "ja547:657.2": "saggagāmī visesagū;",
  "ja547:657.3": "Anivatti tato assaṁ,",
  "ja547:657.4": "aṭṭhametaṁ varaṁ vare”.",
  "ja547:658.1": "Tassa taṁ vacanaṁ sutvā,",
  "ja547:658.2": "devindo etadabravi;",
  "ja547:658.3": "“Aciraṁ vata te tato,",
  "ja547:658.4": "pitā taṁ daṭṭhumessati”.",
  "ja547:659.1": "Idaṁ vatvāna maghavā,",
  "ja547:659.2": "devarājā sujampati;",
  "ja547:659.3": "Vessantare varaṁ datvā,",
  "ja547:659.4": "saggakāyaṁ apakkami.",
  "ja547:660.1": "Sakkapabbaṁ nāma.",
  "ja547:661.0": "11. Mahārājapabba",
  "ja547:661.1": "“Kassetaṁ mukhamābhāti,",
  "ja547:661.2": "hemaṁvuttattamagginā;",
  "ja547:661.3": "Nikkhaṁva jātarūpassa,",
  "ja547:661.4": "ukkāmukhapahaṁsitaṁ.",
  "ja547:662.1": "Ubho sadisapaccaṅgā,",
  "ja547:662.2": "ubho sadisalakkhaṇā;",
  "ja547:662.3": "Jālissa sadiso eko,",
  "ja547:662.4": "ekā kaṇhājinā yathā.",
  "ja547:663.1": "Sīhā bilāva nikkhantā,",
  "ja547:663.2": "ubho sampatirūpakā;",
  "ja547:663.3": "Jātarūpamayāyeva,",
  "ja547:663.4": "ime dissanti dārakā.",
  "ja547:664.1": "Kuto nu bhavaṁ bhāradvāja,",
  "ja547:664.2": "Ime ānesi dārake;",
  "ja547:664.3": "Ajja raṭṭhaṁ anuppatto,",
  "ja547:664.4": "Kuhiṁ gacchasi brāhmaṇa”.",
  "ja547:665.1": "“Mayhaṁ te dārakā deva,",
  "ja547:665.2": "dinnā vittena sañjaya;",
  "ja547:665.3": "Ajja pannarasā ratti,",
  "ja547:665.4": "yato laddhā me dārakā”.",
  "ja547:666.1": "“Kena vā vācapeyyena,",
  "ja547:666.2": "sammāñāyena saddahe;",
  "ja547:666.3": "Ko tetaṁ dānamadadā,",
  "ja547:666.4": "puttake dānamuttamaṁ”.",
  "ja547:667.1": "“Yo yācataṁ patiṭṭhāsi,",
  "ja547:667.2": "bhūtānaṁ dharaṇīriva;",
  "ja547:667.3": "So me vessantaro rājā,",
  "ja547:667.4": "puttedāsi vane vasaṁ.",
  "ja547:668.1": "Yo yācataṁ gatī āsi,",
  "ja547:668.2": "savantīnaṁva sāgaro;",
  "ja547:668.3": "So me vessantaro rājā,",
  "ja547:668.4": "puttedāsi vane vasaṁ”.",
  "ja547:669.1": "“Dukkaṭaṁ vata bho raññā,",
  "ja547:669.2": "saddhena gharamesinā;",
  "ja547:669.3": "Kathaṁ nu puttake dajjā,",
  "ja547:669.4": "araññe avaruddhako.",
  "ja547:670.1": "Imaṁ bhonto nisāmetha,",
  "ja547:670.2": "yāvantettha samāgatā;",
  "ja547:670.3": "Kathaṁ vessantaro rājā,",
  "ja547:670.4": "puttedāsi vane vasaṁ.",
  "ja547:671.1": "Dāsiṁ dāsaṁ ca so dajjā,",
  "ja547:671.2": "assaṁ cassatarīrathaṁ;",
  "ja547:671.3": "Hatthiñca kuñjaraṁ dajja,",
  "ja547:671.4": "kathaṁ so dajja dārake”.",
  "ja547:672.1": "“Yassa nassa ghare dāso,",
  "ja547:672.2": "asso cassatarīratho;",
  "ja547:672.3": "Hatthī ca kuñjaro nāgo,",
  "ja547:672.4": "kiṁ so dajjā pitāmaha”.",
  "ja547:673.1": "“Dānamassa pasaṁsāma,",
  "ja547:673.2": "na ca nindāma puttakā;",
  "ja547:673.3": "Kathaṁ nu hadayaṁ āsi,",
  "ja547:673.4": "tumhe datvā vanibbake”.",
  "ja547:674.1": "“Dukkhassa hadayaṁ āsi,",
  "ja547:674.2": "atho uṇhampi passasi;",
  "ja547:674.3": "Rohinīheva tambakkhī,",
  "ja547:674.4": "pitā assūni vattayi”.",
  "ja547:675.1": "Yaṁ taṁ kaṇhājināvoca,",
  "ja547:675.2": "“ayaṁ maṁ tāta brāhmaṇo;",
  "ja547:675.3": "Laṭṭhiyā paṭikoṭeti,",
  "ja547:675.4": "ghare jātaṁva dāsiyaṁ.",
  "ja547:676.1": "Na cāyaṁ brāhmaṇo tāta,",
  "ja547:676.2": "dhammikā honti brāhmaṇā;",
  "ja547:676.3": "Yakkho brāhmaṇavaṇṇena,",
  "ja547:676.4": "khādituṁ tāta neti no;",
  "ja547:676.5": "Nīyamāne pisācena,",
  "ja547:676.6": "kiṁ nu tāta udikkhasi”.",
  "ja547:677.1": "“Rājaputtī ca vo mātā,",
  "ja547:677.2": "rājaputto ca vo pitā;",
  "ja547:677.3": "Pubbe me aṅkamāruyha,",
  "ja547:677.4": "kiṁ nu tiṭṭhatha ārakā”.",
  "ja547:678.1": "“Rājaputtī ca no mātā,",
  "ja547:678.2": "rājaputto ca no pitā;",
  "ja547:678.3": "Dāsā mayaṁ brāhmaṇassa,",
  "ja547:678.4": "tasmā tiṭṭhāma ārakā”.",
  "ja547:679.1": "“Mā sammevaṁ avacuttha,",
  "ja547:679.2": "ḍayhate hadayaṁ mama;",
  "ja547:679.3": "Citakāyaṁva me kāyo,",
  "ja547:679.4": "āsane na sukhaṁ labhe.",
  "ja547:680.1": "Mā sammevaṁ avacuttha,",
  "ja547:680.2": "bhiyyo sokaṁ janetha maṁ;",
  "ja547:680.3": "Nikkiṇissāmi dabbena,",
  "ja547:680.4": "na vo dāsā bhavissatha.",
  "ja547:681.1": "Kimagghiyañhi vo tāta,",
  "ja547:681.2": "brāhmaṇassa pitā adā;",
  "ja547:681.3": "Yathābhūtaṁ me akkhātha,",
  "ja547:681.4": "paṭipādentu brāhmaṇaṁ”.",
  "ja547:682.1": "“Sahassagghañhi maṁ tāta,",
  "ja547:682.2": "brāhmaṇassa pitā adā;",
  "ja547:682.3": "Atha kaṇhājinaṁ kaññaṁ,",
  "ja547:682.4": "hatthinā ca satena ca”.",
  "ja547:683.1": "“Uṭṭhehi katte taramāno,",
  "ja547:683.2": "brāhmaṇassa avākara;",
  "ja547:683.3": "Dāsisataṁ dāsasataṁ,",
  "ja547:683.4": "gavaṁ hatthusabhaṁ sataṁ;",
  "ja547:683.5": "Jātarūpasahassañca,",
  "ja547:683.6": "puttānaṁ dehi nikkayaṁ”.",
  "ja547:684.1": "Tato kattā taramāno,",
  "ja547:684.2": "brāhmaṇassa avākari;",
  "ja547:684.3": "Dāsisataṁ dāsasataṁ,",
  "ja547:684.4": "gavaṁ hatthusabhaṁ sataṁ;",
  "ja547:684.5": "Jātarūpasahassañca,",
  "ja547:684.6": "puttānaṁdāsi nikkayaṁ.",
  "ja547:685.1": "Nikkiṇitvā nahāpetvā,",
  "ja547:685.2": "bhojayitvāna dārake;",
  "ja547:685.3": "Samalaṅkaritvā bhaṇḍena,",
  "ja547:685.4": "ucchaṅge upavesayuṁ.",
  "ja547:686.1": "Sīsaṁ nhāte sucivatthe,",
  "ja547:686.2": "sabbābharaṇabhūsite;",
  "ja547:686.3": "Rājā aṅke karitvāna,",
  "ja547:686.4": "ayyako paripucchatha.",
  "ja547:687.1": "Kuṇḍale ghusite māle,",
  "ja547:687.2": "sabbābharaṇabhūsite;",
  "ja547:687.3": "Rājā aṅke karitvāna,",
  "ja547:687.4": "idaṁ vacanamabravi.",
  "ja547:688.1": "“Kacci ubho arogā te,",
  "ja547:688.2": "jāli mātāpitā tava;",
  "ja547:688.3": "Kacci uñchena yāpenti,",
  "ja547:688.4": "kacci mūlaphalā bahū.",
  "ja547:689.1": "Kacci ḍaṁsā makasā ca,",
  "ja547:689.2": "appameva sarīsapā;",
  "ja547:689.3": "Vane vāḷamigākiṇṇe,",
  "ja547:689.4": "kacci hiṁsā na vijjati”.",
  "ja547:690.1": "“Atho ubho arogā me,",
  "ja547:690.2": "deva mātāpitā mama;",
  "ja547:690.3": "Atho uñchena yāpenti,",
  "ja547:690.4": "atho mūlaphalā bahū.",
  "ja547:691.1": "Atho ḍaṁsā makasā ca,",
  "ja547:691.2": "appameva sarīsapā;",
  "ja547:691.3": "Vane vāḷamigākiṇṇe,",
  "ja547:691.4": "hiṁsā nesaṁ na vijjati.",
  "ja547:692.1": "Khaṇantālukalambāni,",
  "ja547:692.2": "bilāni takkalāni ca;",
  "ja547:692.3": "Kolaṁ bhallātakaṁ bellaṁ,",
  "ja547:692.4": "sā no āhatva posati.",
  "ja547:693.1": "Yañceva sā āharati,",
  "ja547:693.2": "vanamūlaphalahāriyā;",
  "ja547:693.3": "Taṁ no sabbe samāgantvā,",
  "ja547:693.4": "rattiṁ bhuñjāma no divā.",
  "ja547:694.1": "Ammāva no kisā paṇḍu,",
  "ja547:694.2": "āharantī dumapphalaṁ;",
  "ja547:694.3": "Vātātapena sukhumālī,",
  "ja547:694.4": "padumaṁ hatthagatāmiva.",
  "ja547:695.1": "Ammāya patanū kesā,",
  "ja547:695.2": "vicarantyā brahāvane;",
  "ja547:695.3": "Vane vāḷamigākiṇṇe,",
  "ja547:695.4": "khaggadīpinisevite.",
  "ja547:696.1": "Kesesu jaṭaṁ bandhitvā,",
  "ja547:696.2": "kacche jallamadhārayi;",
  "ja547:696.3": "Cammavāsī chamā seti,",
  "ja547:696.4": "jātavedaṁ namassati.",
  "ja547:697.1": "Puttā piyā manussānaṁ,",
  "ja547:697.2": "lokasmiṁ udapajjisuṁ;",
  "ja547:697.3": "Na hi nūnamhākaṁ ayyassa,",
  "ja547:697.4": "putte sneho ajāyatha”.",
  "ja547:698.1": "“Dukkaṭañca hi no putta,",
  "ja547:698.2": "bhūnahaccaṁ kataṁ mayā;",
  "ja547:698.3": "Yohaṁ sivīnaṁ vacanā,",
  "ja547:698.4": "pabbājesimadūsakaṁ.",
  "ja547:699.1": "Yaṁ me kiñci idha atthi,",
  "ja547:699.2": "dhanaṁ dhaññañca vijjati;",
  "ja547:699.3": "Etu vessantaro rājā,",
  "ja547:699.4": "siviraṭṭhe pasāsatu”.",
  "ja547:700.1": "“Na deva mayhaṁ vacanā,",
  "ja547:700.2": "ehiti sivisuttamo;",
  "ja547:700.3": "Sayameva devo gantvā,",
  "ja547:700.4": "siñca bhogehi atrajaṁ”.",
  "ja547:701.1": "Tato senāpatiṁ rājā,",
  "ja547:701.2": "sañjayo ajjhabhāsatha;",
  "ja547:701.3": "“Hatthī assā rathā pattī,",
  "ja547:701.4": "senā sannāhayantu naṁ;",
  "ja547:701.5": "Negamā ca maṁ anventu,",
  "ja547:701.6": "brāhmaṇā ca purohitā.",
  "ja547:702.1": "Tato saṭṭhisahassāni,",
  "ja547:702.2": "yodhino cārudassanā;",
  "ja547:702.3": "Khippamāyantu sannaddhā,",
  "ja547:702.4": "nānāvaṇṇehilaṅkatā.",
  "ja547:703.1": "Nīlavatthadharā neke,",
  "ja547:703.2": "pītāneke nivāsitā;",
  "ja547:703.3": "Aññe lohitauṇhīsā,",
  "ja547:703.4": "suddhāneke nivāsitā;",
  "ja547:703.5": "Khippamāyantu sannaddhā,",
  "ja547:703.6": "nānāvaṇṇehilaṅkatā.",
  "ja547:704.1": "Himavā yathā gandhadharo,",
  "ja547:704.2": "pabbato gandhamādano;",
  "ja547:704.3": "Nānārukkhehi sañchanno,",
  "ja547:704.4": "mahābhūtagaṇālayo.",
  "ja547:705.1": "Osadhehi ca dibbehi,",
  "ja547:705.2": "disā bhāti pavāti ca;",
  "ja547:705.3": "Khippamāyantu sannaddhā,",
  "ja547:705.4": "disā bhantu pavantu ca.",
  "ja547:706.1": "Tato nāgasahassāni,",
  "ja547:706.2": "yojayantu catuddasa;",
  "ja547:706.3": "Suvaṇṇakacchā mātaṅgā,",
  "ja547:706.4": "hemakappanavāsasā.",
  "ja547:707.1": "Ārūḷhā gāmaṇīyehi,",
  "ja547:707.2": "tomaraṅkusapāṇibhi;",
  "ja547:707.3": "Khippamāyantu sannaddhā,",
  "ja547:707.4": "hatthikkhandhehi dassitā.",
  "ja547:708.1": "Tato assasahassāni,",
  "ja547:708.2": "yojayantu catuddasa;",
  "ja547:708.3": "Ājānīyāva jātiyā,",
  "ja547:708.4": "sindhavā sīghavāhanā.",
  "ja547:709.1": "Ārūḷhā gāmaṇīyehi,",
  "ja547:709.2": "illiyācāpadhāribhi;",
  "ja547:709.3": "Khippamāyantu sannaddhā,",
  "ja547:709.4": "assapiṭṭhehilaṅkatā.",
  "ja547:710.1": "Tato rathasahassāni,",
  "ja547:710.2": "yojayantu catuddasa;",
  "ja547:710.3": "Ayosukatanemiyo,",
  "ja547:710.4": "suvaṇṇacitapakkhare.",
  "ja547:711.1": "Āropentu dhaje tattha,",
  "ja547:711.2": "cammāni kavacāni ca;",
  "ja547:711.3": "Vippālentu ca cāpāni,",
  "ja547:711.4": "daḷhadhammā pahārino;",
  "ja547:711.5": "Khippamāyantu sannaddhā,",
  "ja547:711.6": "rathesu rathajīvino.",
  "ja547:712.1": "Lājā olopiyā pupphā,",
  "ja547:712.2": "mālāgandhavilepanā;",
  "ja547:712.3": "Agghiyāni ca tiṭṭhantu,",
  "ja547:712.4": "yena maggena ehiti.",
  "ja547:713.1": "Gāme gāme sataṁ kumbhā,",
  "ja547:713.2": "merayassa surāya ca;",
  "ja547:713.3": "Maggamhi patitiṭṭhantu,",
  "ja547:713.4": "yena maggena ehiti.",
  "ja547:714.1": "Maṁsā pūvā saṅkuliyo,",
  "ja547:714.2": "kummāsā macchasaṁyutā;",
  "ja547:714.3": "Maggamhi patitiṭṭhantu,",
  "ja547:714.4": "yena maggena ehiti.",
  "ja547:715.1": "Sappi telaṁ dadhi khīraṁ,",
  "ja547:715.2": "kaṅgubījā bahū surā;",
  "ja547:715.3": "Maggamhi patitiṭṭhantu,",
  "ja547:715.4": "yena maggena ehiti.",
  "ja547:716.1": "Āḷārikā ca sūdā ca,",
  "ja547:716.2": "naṭanaṭṭakagāyino;",
  "ja547:716.3": "Pāṇissarā kumbhathūṇiyo,",
  "ja547:716.4": "mandakā sokajjhāyikā.",
  "ja547:717.1": "Āhaññantu sabbavīṇā,",
  "ja547:717.2": "bheriyo dindimāni ca;",
  "ja547:717.3": "Kharamukhāni dhamentu,",
  "ja547:717.4": "nadantu ekapokkharā.",
  "ja547:718.1": "Mudiṅgā paṇavā saṅkhā,",
  "ja547:718.2": "godhā parivadentikā;",
  "ja547:718.3": "Dindimāni ca haññantu,",
  "ja547:718.4": "kutumpa dindimāni ca”.",
  "ja547:719.1": "Sā senā mahatī āsi,",
  "ja547:719.2": "uyyuttā sivivāhinī;",
  "ja547:719.3": "Jālinā magganāyena,",
  "ja547:719.4": "vaṅkaṁ pāyāsi pabbataṁ.",
  "ja547:720.1": "Koñcaṁ nadati mātaṅgo,",
  "ja547:720.2": "kuñjaro saṭṭhihāyano;",
  "ja547:720.3": "Kacchāya baddhamānāya,",
  "ja547:720.4": "koñcaṁ nadati vāraṇo.",
  "ja547:721.1": "Ājānīyā hasiyanti,",
  "ja547:721.2": "nemighoso ajāyatha;",
  "ja547:721.3": "Abbhaṁ rajo acchādesi,",
  "ja547:721.4": "uyyuttā sivivāhinī.",
  "ja547:722.1": "Sā senā mahatī āsi,",
  "ja547:722.2": "uyyuttā hārahārinī;",
  "ja547:722.3": "Jālinā magganāyena,",
  "ja547:722.4": "vaṅkaṁ pāyāsi pabbataṁ.",
  "ja547:723.1": "Te pāviṁsu brahāraññaṁ,",
  "ja547:723.2": "bahusākhaṁ mahodakaṁ;",
  "ja547:723.3": "Puppharukkhehi sañchannaṁ,",
  "ja547:723.4": "phalarukkhehi cūbhayaṁ.",
  "ja547:724.1": "Tattha bindussarā vaggū,",
  "ja547:724.2": "nānāvaṇṇā bahū dijā;",
  "ja547:724.3": "Kūjantamupakūjanti,",
  "ja547:724.4": "utusampupphite dume.",
  "ja547:725.1": "Te gantvā dīghamaddhānaṁ,",
  "ja547:725.2": "ahorattānamaccaye;",
  "ja547:725.3": "Padesaṁ taṁ upāgacchuṁ,",
  "ja547:725.4": "yattha vessantaro ahu.",
  "ja547:726.1": "Mahārājapabbaṁ nāma.",
  "ja547:727.0": "12. Chakhattiyakamma",
  "ja547:727.1": "Tesaṁ sutvāna nigghosaṁ,",
  "ja547:727.2": "bhīto vessantaro ahu;",
  "ja547:727.3": "Pabbataṁ abhiruhitvā,",
  "ja547:727.4": "bhīto senaṁ udikkhati.",
  "ja547:728.1": "“Iṅgha maddi nisāmehi,",
  "ja547:728.2": "nigghoso yādiso vane;",
  "ja547:728.3": "Ājānīyā hasiyanti,",
  "ja547:728.4": "dhajaggāni ca dissare.",
  "ja547:729.1": "Ime nūna araññasmiṁ,",
  "ja547:729.2": "migasaṅghāni luddakā;",
  "ja547:729.3": "Vāgurāhi parikkhippa,",
  "ja547:729.4": "sobbhaṁ pātetvā tāvade;",
  "ja547:729.5": "Vikkosamānā tibbāhi,",
  "ja547:729.6": "hanti nesaṁ varaṁ varaṁ.",
  "ja547:730.1": "Yathā mayaṁ adūsakā,",
  "ja547:730.2": "araññe avaruddhakā;",
  "ja547:730.3": "Amittahatthattaṁ gatā,",
  "ja547:730.4": "passa dubbalaghātakaṁ”.",
  "ja547:731.1": "“Amittā nappasāheyyuṁ,",
  "ja547:731.2": "aggīva udakaṇṇave;",
  "ja547:731.3": "Tadeva tvaṁ vicintehi,",
  "ja547:731.4": "api sotthi ito siyā”.",
  "ja547:732.1": "Tato vessantaro rājā,",
  "ja547:732.2": "orohitvāna pabbatā;",
  "ja547:732.3": "Nisīdi paṇṇasālāyaṁ,",
  "ja547:732.4": "daḷhaṁ katvāna mānasaṁ.",
  "ja547:733.1": "Nivattayitvāna rathaṁ,",
  "ja547:733.2": "vuṭṭhapetvāna seniyo;",
  "ja547:733.3": "Ekaṁ araññe viharantaṁ,",
  "ja547:733.4": "pitā puttaṁ upāgami.",
  "ja547:734.1": "Hatthikkhandhato oruyha,",
  "ja547:734.2": "ekaṁso pañjalīkato;",
  "ja547:734.3": "Parikiṇṇo amaccehi,",
  "ja547:734.4": "puttaṁ siñcitumāgami.",
  "ja547:735.1": "Tatthaddasa kumāraṁ so,",
  "ja547:735.2": "rammarūpaṁ samāhitaṁ;",
  "ja547:735.3": "Nisinnaṁ paṇṇasālāyaṁ,",
  "ja547:735.4": "jhāyantaṁ akutobhayaṁ.",
  "ja547:736.1": "Tañca disvāna āyantaṁ,",
  "ja547:736.2": "pitaraṁ puttagiddhinaṁ;",
  "ja547:736.3": "Vessantaro ca maddī ca,",
  "ja547:736.4": "paccuggantvā avandisuṁ.",
  "ja547:737.1": "Maddī ca sirasā pāde,",
  "ja547:737.2": "sasurassābhivādayi;",
  "ja547:737.3": "“Maddī ahañhi te deva,",
  "ja547:737.4": "pāde vandāmi te suṇhā”;",
  "ja547:737.5": "Te su tattha palisajja,",
  "ja547:737.6": "pāṇinā parimajjatha.",
  "ja547:738.1": "“Kacci vo kusalaṁ putta,",
  "ja547:738.2": "kacci putta anāmayaṁ;",
  "ja547:738.3": "Kacci uñchena yāpetha,",
  "ja547:738.4": "kacci mūlaphalā bahū.",
  "ja547:739.1": "Kacci ḍaṁsā makasā ca,",
  "ja547:739.2": "appameva sarīsapā;",
  "ja547:739.3": "Vane vāḷamigākiṇṇe,",
  "ja547:739.4": "kacci hiṁsā na vijjati”.",
  "ja547:740.1": "“Atthi no jīvikā deva,",
  "ja547:740.2": "sā ca yādisakīdisā;",
  "ja547:740.3": "Kasirā jīvikā homa,",
  "ja547:740.4": "uñchācariyāya jīvitaṁ.",
  "ja547:741.1": "Aniddhinaṁ mahārāja,",
  "ja547:741.2": "dametassaṁva sārathi;",
  "ja547:741.3": "Tyamhā aniddhikā dantā,",
  "ja547:741.4": "asamiddhi dameti no.",
  "ja547:742.1": "Api no kisāni maṁsāni,",
  "ja547:742.2": "pitu mātu adassanā;",
  "ja547:742.3": "Avaruddhānaṁ mahārāja,",
  "ja547:742.4": "araññe jīvasokinaṁ.",
  "ja547:743.1": "Yepi te siviseṭṭhassa,",
  "ja547:743.2": "dāyādāpattamānasā;",
  "ja547:743.3": "Jālī kaṇhājinā cubho,",
  "ja547:743.4": "brāhmaṇassa vasānugā;",
  "ja547:743.5": "Accāyikassa luddassa,",
  "ja547:743.6": "yo ne gāvova sumbhati.",
  "ja547:744.1": "Te rājaputtiyā putte,",
  "ja547:744.2": "yadi jānātha saṁsatha;",
  "ja547:744.3": "Pariyāpuṇātha no khippaṁ,",
  "ja547:744.4": "sappadaṭṭhaṁva māṇavaṁ”.",
  "ja547:745.1": "“Ubho kumārā nikkītā,",
  "ja547:745.2": "jālī kaṇhājinā cubho;",
  "ja547:745.3": "Brāhmaṇassa dhanaṁ datvā,",
  "ja547:745.4": "putta mā bhāyi assasa”.",
  "ja547:746.1": "“Kacci nu tāta kusalaṁ,",
  "ja547:746.2": "kacci tāta anāmayaṁ;",
  "ja547:746.3": "Kacci nu tāta me mātu,",
  "ja547:746.4": "cakkhu na parihāyati”.",
  "ja547:747.1": "“Kusalañceva me putta,",
  "ja547:747.2": "atho putta anāmayaṁ;",
  "ja547:747.3": "Atho ca putta te mātu,",
  "ja547:747.4": "cakkhu na parihāyati”.",
  "ja547:748.1": "“Kacci arogaṁ yoggaṁ te,",
  "ja547:748.2": "kacci vahati vāhanaṁ;",
  "ja547:748.3": "Kacci phīto janapado,",
  "ja547:748.4": "kacci vuṭṭhi na chijjati”.",
  "ja547:749.1": "“Atho arogaṁ yoggaṁ me,",
  "ja547:749.2": "atho vahati vāhanaṁ;",
  "ja547:749.3": "Atho phīto janapado,",
  "ja547:749.4": "atho vuṭṭhi na chijjati”.",
  "ja547:750.1": "Iccevaṁ mantayantānaṁ,",
  "ja547:750.2": "mātā nesaṁ adissatha;",
  "ja547:750.3": "Rājaputtī giridvāre,",
  "ja547:750.4": "pattikā anupāhanā.",
  "ja547:751.1": "Tañca disvāna āyantiṁ,",
  "ja547:751.2": "mātaraṁ puttagiddhiniṁ;",
  "ja547:751.3": "Vessantaro ca maddī ca,",
  "ja547:751.4": "paccuggantvā avandisuṁ.",
  "ja547:752.1": "Maddī ca sirasā pāde,",
  "ja547:752.2": "sassuyā abhivādayi;",
  "ja547:752.3": "“Maddī ahañhi te ayye,",
  "ja547:752.4": "pāde vandāmi te suṇhā”.",
  "ja547:753.1": "Maddiñca puttakā disvā,",
  "ja547:753.2": "dūrato sotthimāgatā;",
  "ja547:753.3": "Kandantā mabhidhāviṁsu,",
  "ja547:753.4": "vacchabālāva mātaraṁ.",
  "ja547:754.1": "Maddī ca puttake disvā,",
  "ja547:754.2": "dūrato sotthimāgate;",
  "ja547:754.3": "Vāruṇīva pavedhentī,",
  "ja547:754.4": "thanadhārābhisiñcatha.",
  "ja547:755.1": "Samāgatānaṁ ñātīnaṁ,",
  "ja547:755.2": "mahāghoso ajāyatha;",
  "ja547:755.3": "Pabbatā samanādiṁsu,",
  "ja547:755.4": "mahī pakampitā ahu.",
  "ja547:756.1": "Vuṭṭhidhāraṁ pavattento,",
  "ja547:756.2": "devo pāvassi tāvade;",
  "ja547:756.3": "Atha vessantaro rājā,",
  "ja547:756.4": "ñātīhi samagacchatha.",
  "ja547:757.1": "Nattāro suṇisā putto,",
  "ja547:757.2": "rājā devī ca ekato;",
  "ja547:757.3": "Yadā samāgatā āsuṁ,",
  "ja547:757.4": "tadāsi lomahaṁsanaṁ.",
  "ja547:758.1": "Pañjalikā tassa yācanti,",
  "ja547:758.2": "rodantā bherave vane;",
  "ja547:758.3": "Vessantarañca maddiñca,",
  "ja547:758.4": "sabbe raṭṭhā samāgatā;",
  "ja547:758.5": "Tvaṁ nosi issaro rājā,",
  "ja547:758.6": "rajjaṁ kāretha no ubho.",
  "ja547:759.1": "Chakhattiyakammaṁ nāma.",
  "ja547:760.1": "“Dhammena rajjaṁ kārentaṁ,",
  "ja547:760.2": "raṭṭhā pabbājayittha maṁ;",
  "ja547:760.3": "Tvañca jānapadā ceva,",
  "ja547:760.4": "negamā ca samāgatā”.",
  "ja547:761.1": "“Dukkaṭañca hi no putta,",
  "ja547:761.2": "bhūnahaccaṁ kataṁ mayā;",
  "ja547:761.3": "Yohaṁ sivīnaṁ vacanā,",
  "ja547:761.4": "pabbājesimadūsakaṁ.",
  "ja547:762.1": "Yena kenaci vaṇṇena,",
  "ja547:762.2": "pitu dukkhaṁ udabbahe;",
  "ja547:762.3": "Mātu bhaginiyā cāpi,",
  "ja547:762.4": "api pāṇehi attano”.",
  "ja547:763.1": "Tato vessantaro rājā,",
  "ja547:763.2": "rajojallaṁ pavāhayi;",
  "ja547:763.3": "Rajojallaṁ pavāhetvā,",
  "ja547:763.4": "saṅkhavaṇṇaṁ adhārayi.",
  "ja547:764.1": "Sīsaṁ nhāto sucivattho,",
  "ja547:764.2": "sabbābharaṇabhūsito;",
  "ja547:764.3": "Paccayaṁ nāgamāruyha,",
  "ja547:764.4": "khaggaṁ bandhi parantapaṁ.",
  "ja547:765.1": "Tato saṭṭhisahassāni,",
  "ja547:765.2": "yodhino cārudassanā;",
  "ja547:765.3": "Sahajātā pakiriṁsu,",
  "ja547:765.4": "nandayantā rathesabhaṁ.",
  "ja547:766.1": "Tato maddimpi nhāpesuṁ,",
  "ja547:766.2": "sivikaññā samāgatā;",
  "ja547:766.3": "“Vessantaro taṁ pāletu,",
  "ja547:766.4": "jālī kaṇhājinā cubho;",
  "ja547:766.5": "Athopi taṁ mahārājā,",
  "ja547:766.6": "sañjayo abhirakkhatu”.",
  "ja547:767.1": "Idañca paccayaṁ laddhā,",
  "ja547:767.2": "pubbe saṅklesamattano;",
  "ja547:767.3": "Ānandiyaṁ ācariṁsu,",
  "ja547:767.4": "ramaṇīye giribbaje.",
  "ja547:768.1": "Idañca paccayaṁ laddhā,",
  "ja547:768.2": "pubbe saṅklesamattano;",
  "ja547:768.3": "Ānandi vittā sumanā,",
  "ja547:768.4": "putte saṅgamma lakkhaṇā.",
  "ja547:769.1": "Idañca paccayaṁ laddhā,",
  "ja547:769.2": "pubbe saṅklesamattano;",
  "ja547:769.3": "Ānandi vittā patītā,",
  "ja547:769.4": "saha puttehi lakkhaṇā.",
  "ja547:770.1": "“Ekabhattā pure āsiṁ,",
  "ja547:770.2": "niccaṁ thaṇḍilasāyinī;",
  "ja547:770.3": "Iti metaṁ vataṁ āsi,",
  "ja547:770.4": "tumhaṁ kāmā hi puttakā.",
  "ja547:771.1": "Taṁ me vataṁ samiddhajja,",
  "ja547:771.2": "tumhe saṅgamma puttakā;",
  "ja547:771.3": "Mātujampi taṁ pāletu,",
  "ja547:771.4": "pitujampi ca puttaka;",
  "ja547:771.5": "Athopi taṁ mahārājā,",
  "ja547:771.6": "sañjayo abhirakkhatu.",
  "ja547:772.1": "Yaṁ kiñcitthi kataṁ puññaṁ,",
  "ja547:772.2": "mayhañceva pitucca te;",
  "ja547:772.3": "Sabbena tena kusalena,",
  "ja547:772.4": "ajaro amaro bhava”.",
  "ja547:773.1": "Kappāsikañca koseyyaṁ,",
  "ja547:773.2": "khomakoṭumbarāni ca;",
  "ja547:773.3": "Sassu suṇhāya pāhesi,",
  "ja547:773.4": "yehi maddī asobhatha.",
  "ja547:774.1": "Tato hemañca kāyūraṁ,",
  "ja547:774.2": "gīveyyaṁ ratanāmayaṁ;",
  "ja547:774.3": "Sassu suṇhāya pāhesi,",
  "ja547:774.4": "yehi maddī asobhatha.",
  "ja547:775.1": "Tato hemañca kāyūraṁ,",
  "ja547:775.2": "aṅgadaṁ maṇimekhalaṁ;",
  "ja547:775.3": "Sassu suṇhāya pāhesi,",
  "ja547:775.4": "yehi maddī asobhatha.",
  "ja547:776.1": "Uṇṇataṁ mukhaphullañca,",
  "ja547:776.2": "nānāratte ca māṇike;",
  "ja547:776.3": "Sassu suṇhāya pāhesi,",
  "ja547:776.4": "yehi maddī asobhatha.",
  "ja547:777.1": "Uggatthanaṁ giṅgamakaṁ,",
  "ja547:777.2": "mekhalaṁ pāṭipādakaṁ;",
  "ja547:777.3": "Sassu suṇhāya pāhesi,",
  "ja547:777.4": "yehi maddī asobhatha.",
  "ja547:778.1": "Suttañca suttavajjañca,",
  "ja547:778.2": "upanijjhāya seyyasi;",
  "ja547:778.3": "Asobhatha rājaputtī,",
  "ja547:778.4": "devakaññāva nandane.",
  "ja547:779.1": "Sīsaṁ nhātā sucivatthā,",
  "ja547:779.2": "sabbālaṅkārabhūsitā;",
  "ja547:779.3": "Asobhatha rājaputtī,",
  "ja547:779.4": "tāvatiṁseva accharā.",
  "ja547:780.1": "Kadalīva vātacchupitā,",
  "ja547:780.2": "jātā cittalatāvane;",
  "ja547:780.3": "Dantāvaraṇasampannā,",
  "ja547:780.4": "rājaputtī asobhatha.",
  "ja547:781.1": "Sakuṇī mānusinīva,",
  "ja547:781.2": "jātā cittapattā patī;",
  "ja547:781.3": "Nigrodhapakkabimboṭṭhī,",
  "ja547:781.4": "rājaputtī asobhatha.",
  "ja547:782.1": "Tassā ca nāgamānesuṁ,",
  "ja547:782.2": "nātibaddhaṁva kuñjaraṁ;",
  "ja547:782.3": "Sattikkhamaṁ sarakkhamaṁ,",
  "ja547:782.4": "īsādantaṁ urūḷhavaṁ.",
  "ja547:783.1": "Sā maddī nāgamāruhi,",
  "ja547:783.2": "nātivaddhaṁva kuñjaraṁ;",
  "ja547:783.3": "Sattikkhamaṁ sarakkhamaṁ,",
  "ja547:783.4": "īsādantaṁ urūḷhavaṁ.",
  "ja547:784.1": "Sabbamhi taṁaraññamhi,",
  "ja547:784.2": "yāvantettha migā ahuṁ;",
  "ja547:784.3": "Vessantarassa tejena,",
  "ja547:784.4": "naññamaññaṁ viheṭhayuṁ.",
  "ja547:785.1": "Sabbamhi taṁaraññamhi,",
  "ja547:785.2": "yāvantettha dijā ahuṁ;",
  "ja547:785.3": "Vessantarassa tejena,",
  "ja547:785.4": "naññamaññaṁ viheṭhayuṁ.",
  "ja547:786.1": "Sabbamhi taṁaraññamhi,",
  "ja547:786.2": "yāvantettha migā ahuṁ;",
  "ja547:786.3": "Ekajjhaṁ sannipātiṁsu,",
  "ja547:786.4": "vessantare payātamhi;",
  "ja547:786.5": "Sivīnaṁ raṭṭhavaḍḍhane.",
  "ja547:787.1": "Sabbamhi taṁaraññamhi,",
  "ja547:787.2": "yāvantettha dijā ahuṁ;",
  "ja547:787.3": "Ekajjhaṁ sannipātiṁsu,",
  "ja547:787.4": "vessantare payātamhi;",
  "ja547:787.5": "Sivīnaṁ raṭṭhavaḍḍhane.",
  "ja547:788.1": "Sabbamhi taṁaraññamhi,",
  "ja547:788.2": "yāvantettha migā ahuṁ;",
  "ja547:788.3": "Nāssu mañjū nikūjiṁsu,",
  "ja547:788.4": "vessantare payātamhi;",
  "ja547:788.5": "Sivīnaṁ raṭṭhavaḍḍhane.",
  "ja547:789.1": "Sabbamhi taṁaraññamhi,",
  "ja547:789.2": "yāvantettha dijā ahuṁ;",
  "ja547:789.3": "Nāssu mañjū nikūjiṁsu,",
  "ja547:789.4": "vessantare payātamhi;",
  "ja547:789.5": "Sivīnaṁ raṭṭhavaḍḍhane.",
  "ja547:790.1": "Paṭiyatto rājamaggo,",
  "ja547:790.2": "vicitto pupphasanthato;",
  "ja547:790.3": "Vasi vessantaro yattha,",
  "ja547:790.4": "yāvatāva jetuttarā.",
  "ja547:791.1": "Tato saṭṭhisahassāni,",
  "ja547:791.2": "yodhino cārudassanā;",
  "ja547:791.3": "Samantā parikiriṁsu,",
  "ja547:791.4": "vessantare payātamhi;",
  "ja547:791.5": "Sivīnaṁ raṭṭhavaḍḍhane.",
  "ja547:792.1": "Orodhā ca kumārā ca,",
  "ja547:792.2": "vesiyānā ca brāhmaṇā;",
  "ja547:792.3": "Samantā parikiriṁsu,",
  "ja547:792.4": "vessantare payātamhi;",
  "ja547:792.5": "Sivīnaṁ raṭṭhavaḍḍhane.",
  "ja547:793.1": "Hatthārohā anīkaṭṭhā,",
  "ja547:793.2": "rathikā pattikārakā;",
  "ja547:793.3": "Samantā parikiriṁsu,",
  "ja547:793.4": "vessantare payātamhi;",
  "ja547:793.5": "Sivīnaṁ raṭṭhavaḍḍhane.",
  "ja547:794.1": "Samāgatā jānapadā,",
  "ja547:794.2": "negamā ca samāgatā;",
  "ja547:794.3": "Samantā parikiriṁsu,",
  "ja547:794.4": "vessantare payātamhi;",
  "ja547:794.5": "Sivīnaṁ raṭṭhavaḍḍhane.",
  "ja547:795.1": "Karoṭiyā cammadharā,",
  "ja547:795.2": "illīhatthā suvammino;",
  "ja547:795.3": "Purato paṭipajjiṁsu,",
  "ja547:795.4": "vessantare payātamhi;",
  "ja547:795.5": "Sivīnaṁ raṭṭhavaḍḍhane.",
  "ja547:796.1": "Te pāvisuṁ puraṁ rammaṁ,",
  "ja547:796.2": "mahāpākāratoraṇaṁ;",
  "ja547:796.3": "Upetaṁ annapānehi,",
  "ja547:796.4": "naccagītehi cūbhayaṁ.",
  "ja547:797.1": "Vittā jānapadā āsuṁ,",
  "ja547:797.2": "negamā ca samāgatā;",
  "ja547:797.3": "Anuppatte kumāramhi,",
  "ja547:797.4": "sivīnaṁ raṭṭhavaḍḍhane.",
  "ja547:798.1": "Celukkhepo avattittha,",
  "ja547:798.2": "āgate dhanadāyake;",
  "ja547:798.3": "Nandiṁ pavesi nagare,",
  "ja547:798.4": "bandhanā mokkho aghosatha.",
  "ja547:799.1": "Jātarūpamayaṁ vassaṁ,",
  "ja547:799.2": "devo pāvassi tāvade;",
  "ja547:799.3": "Vessantare paviṭṭhamhi,",
  "ja547:799.4": "sivīnaṁ raṭṭhavaḍḍhane.",
  "ja547:800.1": "Tato vessantaro rājā,",
  "ja547:800.2": "Dānaṁ datvāna khattiyo;",
  "ja547:800.3": "Kāyassa bhedā sappañño,",
  "ja547:800.4": "Saggaṁ so upapajjathāti. ",
  "ja547:801.1": "Vessantarajātakaṁ dasamaṁ.",
  "ja547:802.1": "Mahānipātaṁ niṭṭhitaṁ.",
  "ja547:803.1": "Jātakapāḷi niṭṭhitā."
}