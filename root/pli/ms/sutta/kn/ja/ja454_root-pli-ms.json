{
  "ja454:0.1": "Jātaka",
  "ja454:0.2": "Dasakanipāta",
  "ja454:0.3": "Catudvāravagga",
  "ja454:0.4": "16. Ghaṭapaṇḍitajātaka",
  "ja454:1.1": "“Uṭṭhehi kaṇha kiṁ sesi,",
  "ja454:1.2": "Ko attho supanena te;",
  "ja454:1.3": "Yopi tuyhaṁ sako bhātā,",
  "ja454:1.4": "Hadayaṁ cakkhu ca dakkhiṇaṁ;",
  "ja454:1.5": "Tassa vātā balīyanti,",
  "ja454:1.6": "Ghaṭo jappati kesava”.",
  "ja454:2.1": "“Tassa taṁ vacanaṁ sutvā,",
  "ja454:2.2": "rohiṇeyyassa kesavo;",
  "ja454:2.3": "Taramānarūpo vuṭṭhāsi,",
  "ja454:2.4": "bhātusokena aṭṭito”.",
  "ja454:3.1": "“Kiṁ nu ummattarūpova,",
  "ja454:3.2": "kevalaṁ dvārakaṁ imaṁ;",
  "ja454:3.3": "Saso sasoti lapasi,",
  "ja454:3.4": "ko nu te sasamāhari”.",
  "ja454:4.1": "“Sovaṇṇamayaṁ maṇīmayaṁ,",
  "ja454:4.2": "Lohamayaṁ atha rūpiyāmayaṁ;",
  "ja454:4.3": "Saṅkhasilāpavāḷamayaṁ,",
  "ja454:4.4": "Kārayissāmi te sasaṁ”.",
  "ja454:5.1": "“Santi aññepi sasakā,",
  "ja454:5.2": "araññe vanagocarā;",
  "ja454:5.3": "Tepi te ānayissāmi,",
  "ja454:5.4": "kīdisaṁ sasamicchasi”.",
  "ja454:6.1": "“Na cāhamete icchāmi,",
  "ja454:6.2": "ye sasā pathavissitā;",
  "ja454:6.3": "Candato sasamicchāmi,",
  "ja454:6.4": "taṁ me ohara kesava”.",
  "ja454:7.1": "“So nūna madhuraṁ ñāti,",
  "ja454:7.2": "jīvitaṁ vijahissasi;",
  "ja454:7.3": "Apatthiyaṁ yo patthayasi,",
  "ja454:7.4": "candato sasamicchasi”.",
  "ja454:8.1": "“Evañce kaṇha jānāsi,",
  "ja454:8.2": "yadaññamanusāsasi;",
  "ja454:8.3": "Kasmā pure mataṁ puttaṁ,",
  "ja454:8.4": "ajjāpi manusocasi”.",
  "ja454:9.1": "“Yaṁ na labbhā manussena,",
  "ja454:9.2": "amanussena vā puna;",
  "ja454:9.3": "Jāto me mā marī putto,",
  "ja454:9.4": "kuto labbhā alabbhiyaṁ.",
  "ja454:10.1": "Na mantā mūlabhesajjā,",
  "ja454:10.2": "osadhehi dhanena vā;",
  "ja454:10.3": "Sakkā ānayituṁ kaṇha,",
  "ja454:10.4": "yaṁ petamanusocasi”.",
  "ja454:11.1": "“Yassa etādisā assu,",
  "ja454:11.2": "amaccā purisapaṇḍitā;",
  "ja454:11.3": "Yathā nijjhāpaye ajja,",
  "ja454:11.4": "ghaṭo purisapaṇḍito.",
  "ja454:12.1": "Ādittaṁ vata maṁ santaṁ,",
  "ja454:12.2": "ghatasittaṁva pāvakaṁ;",
  "ja454:12.3": "Vārinā viya osiñcaṁ,",
  "ja454:12.4": "sabbaṁ nibbāpaye daraṁ.",
  "ja454:13.1": "Abbahī vata me sallaṁ,",
  "ja454:13.2": "yamāsi hadayassitaṁ;",
  "ja454:13.3": "Yo me sokaparetassa,",
  "ja454:13.4": "puttasokaṁ apānudi.",
  "ja454:14.1": "Sohaṁ abbūḷhasallosmi,",
  "ja454:14.2": "vītasoko anāvilo;",
  "ja454:14.3": "Na socāmi na rodāmi,",
  "ja454:14.4": "tava sutvāna māṇava”.",
  "ja454:15.1": "“Evaṁ karonti sappaññā,",
  "ja454:15.2": "Ye honti anukampakā;",
  "ja454:15.3": "Nivattayanti sokamhā,",
  "ja454:15.4": "Ghaṭo jeṭṭhaṁva bhātaran”ti. ",
  "ja454:16.1": "Ghaṭapaṇḍitajātakaṁ soḷasamaṁ.",
  "ja454:17.1": "Dasakanipātaṁ niṭṭhitaṁ.",
  "ja454:18.1": "Tassuddānaṁ",
  "ja454:19.1": "Daḷha kaṇha dhanañjaya saṅkhavaro,",
  "ja454:19.2": "Raja sattaha kassa ca takkalinā;",
  "ja454:19.3": "Dhammaṁ kukkuṭa kuṇḍali bhojanadā,",
  "ja454:19.4": "Cakkavāka subhūrisa sotthi ghaṭoti."
}