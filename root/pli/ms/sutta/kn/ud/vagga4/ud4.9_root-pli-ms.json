{
  "ud4.9:0.1": "Udāna 4.9 ",
  "ud4.9:0.2": "Upasenasutta ",
  "ud4.9:1.1": "Evaṁ me sutaṁ—",
  "ud4.9:1.2": "ekaṁ samayaṁ bhagavā rājagahe viharati veḷuvane kalandakanivāpe. ",
  "ud4.9:1.3": "Atha kho āyasmato upasenassa vaṅgantaputtassa rahogatassa paṭisallīnassa evaṁ cetaso parivitakko udapādi: ",
  "ud4.9:1.4": "“lābhā vata me, suladdhaṁ vata me, ",
  "ud4.9:1.5": "satthā ca me bhagavā arahaṁ sammāsambuddho; ",
  "ud4.9:1.6": "svākkhāte camhi dhammavinaye agārasmā anagāriyaṁ pabbajito; ",
  "ud4.9:1.7": "sabrahmacārino ca me sīlavanto kalyāṇadhammā; ",
  "ud4.9:1.8": "sīlesu camhi paripūrakārī; ",
  "ud4.9:1.9": "susamāhito camhi ekaggacitto; ",
  "ud4.9:1.10": "arahā camhi khīṇāsavo; ",
  "ud4.9:1.11": "mahiddhiko camhi mahānubhāvo. ",
  "ud4.9:1.12": "Bhaddakaṁ me jīvitaṁ, bhaddakaṁ maraṇan”ti. ",
  "ud4.9:2.1": "Atha kho bhagavā āyasmato upasenassa vaṅgantaputtassa cetasā cetoparivitakkamaññāya tāyaṁ velāyaṁ imaṁ udānaṁ udānesi: ",
  "ud4.9:3.1": "“Yaṁ jīvitaṁ na tapati, ",
  "ud4.9:3.2": "maraṇante na socati; ",
  "ud4.9:3.3": "Sa ve diṭṭhapado dhīro, ",
  "ud4.9:3.4": "sokamajjhe na socati. ",
  "ud4.9:4.1": "Ucchinnabhavataṇhassa, ",
  "ud4.9:4.2": "santacittassa bhikkhuno; ",
  "ud4.9:4.3": "Vikkhīṇo jātisaṁsāro, ",
  "ud4.9:4.4": "natthi tassa punabbhavo”ti. ",
  "ud4.9:4.5": "Navamaṁ. "
}