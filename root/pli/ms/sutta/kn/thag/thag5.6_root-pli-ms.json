{
  "thag5.6:0.1": "Theragāthā 5.6",
  "thag5.6:0.2": "Pañcakanipāta",
  "thag5.6:0.3": "Paṭhamavagga",
  "thag5.6:0.4": "Nadīkassapattheragāthā",
  "thag5.6:1.1": "“Atthāya vata me buddho,",
  "thag5.6:1.2": "nadiṁ nerañjaraṁ agā;",
  "thag5.6:1.3": "Yassāhaṁ dhammaṁ sutvāna,",
  "thag5.6:1.4": "micchādiṭṭhiṁ vivajjayiṁ.",
  "thag5.6:2.1": "Yajiṁ uccāvace yaññe,",
  "thag5.6:2.2": "aggihuttaṁ juhiṁ ahaṁ;",
  "thag5.6:2.3": "‘Esā suddhī’ti maññanto,",
  "thag5.6:2.4": "andhabhūto puthujjano.",
  "thag5.6:3.1": "Diṭṭhigahanapakkhando,",
  "thag5.6:3.2": "parāmāsena mohito;",
  "thag5.6:3.3": "Asuddhiṁ maññisaṁ suddhiṁ,",
  "thag5.6:3.4": "andhabhūto aviddasu.",
  "thag5.6:4.1": "Micchādiṭṭhi pahīnā me,",
  "thag5.6:4.2": "bhavā sabbe padālitā;",
  "thag5.6:4.3": "Juhāmi dakkhiṇeyyaggiṁ,",
  "thag5.6:4.4": "namassāmi tathāgataṁ.",
  "thag5.6:5.1": "Mohā sabbe pahīnā me,",
  "thag5.6:5.2": "bhavataṇhā padālitā;",
  "thag5.6:5.3": "Vikkhīṇo jātisaṁsāro,",
  "thag5.6:5.4": "natthi dāni punabbhavo”ti.",
  "thag5.6:5.5": "… Nadīkassapo thero …."
}