{
  "thag6.10:0.1": "Theragāthā 6.10",
  "thag6.10:0.2": "Chakkanipāta",
  "thag6.10:0.3": "Paṭhamavagga",
  "thag6.10:0.4": "Sumanattheragāthā",
  "thag6.10:1.1": "“Yadā navo pabbajito,",
  "thag6.10:1.2": "jātiyā sattavassiko;",
  "thag6.10:1.3": "Iddhiyā abhibhotvāna,",
  "thag6.10:1.4": "pannagindaṁ mahiddhikaṁ.",
  "thag6.10:2.1": "Upajjhāyassa udakaṁ,",
  "thag6.10:2.2": "anotattā mahāsarā;",
  "thag6.10:2.3": "Āharāmi tato disvā,",
  "thag6.10:2.4": "maṁ satthā etadabravi”.",
  "thag6.10:3.1": "“Sāriputta imaṁ passa,",
  "thag6.10:3.2": "āgacchantaṁ kumārakaṁ;",
  "thag6.10:3.3": "Udakakumbhamādāya,",
  "thag6.10:3.4": "ajjhattaṁ susamāhitaṁ.",
  "thag6.10:4.1": "Pāsādikena vattena,",
  "thag6.10:4.2": "kalyāṇairiyāpatho;",
  "thag6.10:4.3": "Sāmaṇeronuruddhassa,",
  "thag6.10:4.4": "iddhiyā ca visārado.",
  "thag6.10:5.1": "Ājānīyena ājañño,",
  "thag6.10:5.2": "sādhunā sādhukārito;",
  "thag6.10:5.3": "Vinīto anuruddhena,",
  "thag6.10:5.4": "katakiccena sikkhito.",
  "thag6.10:6.1": "So patvā paramaṁ santiṁ,",
  "thag6.10:6.2": "sacchikatvā akuppataṁ;",
  "thag6.10:6.3": "Sāmaṇero sa sumano,",
  "thag6.10:6.4": "mā maṁ jaññāti icchatī”ti.",
  "thag6.10:6.5": "… Sumano thero …."
}