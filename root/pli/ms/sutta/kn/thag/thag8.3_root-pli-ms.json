{
  "thag8.3:0.1": "Theragāthā 8.3 ",
  "thag8.3:0.2": "Aṭṭhakanipāta ",
  "thag8.3:0.3": "Paṭhamavagga ",
  "thag8.3:0.4": "Mahāpanthakattheragāthā ",
  "thag8.3:1.1": "“Yadā paṭhamamaddakkhiṁ, ",
  "thag8.3:1.2": "satthāramakutobhayaṁ; ",
  "thag8.3:1.3": "Tato me ahu saṁvego, ",
  "thag8.3:1.4": "passitvā purisuttamaṁ. ",
  "thag8.3:2.1": "Siriṁ hatthehi pādehi, ",
  "thag8.3:2.2": "yo paṇāmeyya āgataṁ; ",
  "thag8.3:2.3": "Etādisaṁ so satthāraṁ, ",
  "thag8.3:2.4": "ārādhetvā virādhaye. ",
  "thag8.3:3.1": "Tadāhaṁ puttadārañca, ",
  "thag8.3:3.2": "dhanadhaññañca chaḍḍayiṁ; ",
  "thag8.3:3.3": "Kesamassūni chedetvā, ",
  "thag8.3:3.4": "pabbajiṁ anagāriyaṁ. ",
  "thag8.3:4.1": "Sikkhāsājīvasampanno, ",
  "thag8.3:4.2": "indriyesu susaṁvuto; ",
  "thag8.3:4.3": "Namassamāno sambuddhaṁ, ",
  "thag8.3:4.4": "vihāsiṁ aparājito. ",
  "thag8.3:5.1": "Tato me paṇidhī āsi, ",
  "thag8.3:5.2": "cetaso abhipatthito; ",
  "thag8.3:5.3": "Na nisīde muhuttampi, ",
  "thag8.3:5.4": "taṇhāsalle anūhate. ",
  "thag8.3:6.1": "Tassa mevaṁ viharato, ",
  "thag8.3:6.2": "passa vīriyaparakkamaṁ; ",
  "thag8.3:6.3": "Tisso vijjā anuppattā, ",
  "thag8.3:6.4": "kataṁ buddhassa sāsanaṁ. ",
  "thag8.3:7.1": "Pubbenivāsaṁ jānāmi, ",
  "thag8.3:7.2": "dibbacakkhu visodhitaṁ; ",
  "thag8.3:7.3": "Arahā dakkhiṇeyyomhi, ",
  "thag8.3:7.4": "vippamutto nirūpadhi. ",
  "thag8.3:8.1": "Tato ratyā vivasāne, ",
  "thag8.3:8.2": "sūriyuggamanaṁ pati; ",
  "thag8.3:8.3": "Sabbaṁ taṇhaṁ visosetvā, ",
  "thag8.3:8.4": "pallaṅkena upāvisin”ti. ",
  "thag8.3:8.5": "… Mahāpanthako thero … ",
  "thag8.3:8.6": "Aṭṭhakanipāto niṭṭhito. ",
  "thag8.3:9.0": "Tatruddānaṁ ",
  "thag8.3:9.1": "Mahākaccāyano thero, ",
  "thag8.3:9.2": "sirimitto mahāpanthako; ",
  "thag8.3:9.3": "Ete aṭṭhanipātamhi, ",
  "thag8.3:9.4": "gāthāyo catuvīsatīti. "
}