{
  "thag15.1:0.1": "Theragāthā 15.1 ",
  "thag15.1:0.2": "Soḷasakanipāta ",
  "thag15.1:0.3": "Paṭhamavagga ",
  "thag15.1:0.4": "Aññāsikoṇḍaññattheragāthā ",
  "thag15.1:1.1": "“Esa bhiyyo pasīdāmi, ",
  "thag15.1:1.2": "sutvā dhammaṁ mahārasaṁ; ",
  "thag15.1:1.3": "Virāgo desito dhammo, ",
  "thag15.1:1.4": "anupādāya sabbaso”. ",
  "thag15.1:2.1": "“Bahūni loke citrāni, ",
  "thag15.1:2.2": "asmiṁ pathavimaṇḍale; ",
  "thag15.1:2.3": "Mathenti maññe saṅkappaṁ, ",
  "thag15.1:2.4": "subhaṁ rāgūpasaṁhitaṁ. ",
  "thag15.1:3.1": "Rajamuhatañca vātena, ",
  "thag15.1:3.2": "yathā meghopasammaye; ",
  "thag15.1:3.3": "Evaṁ sammanti saṅkappā, ",
  "thag15.1:3.4": "yadā paññāya passati. ",
  "thag15.1:4.1": "Sabbe saṅkhārā aniccāti, ",
  "thag15.1:4.2": "yadā paññāya passati; ",
  "thag15.1:4.3": "Atha nibbindati dukkhe, ",
  "thag15.1:4.4": "esa maggo visuddhiyā. ",
  "thag15.1:5.1": "Sabbe saṅkhārā dukkhāti, ",
  "thag15.1:5.2": "yadā paññāya passati; ",
  "thag15.1:5.3": "Atha nibbindati dukkhe, ",
  "thag15.1:5.4": "esa maggo visuddhiyā. ",
  "thag15.1:6.1": "Sabbe dhammā anattāti, ",
  "thag15.1:6.2": "yadā paññāya passati; ",
  "thag15.1:6.3": "Atha nibbindati dukkhe, ",
  "thag15.1:6.4": "esa maggo visuddhiyā. ",
  "thag15.1:7.1": "Buddhānubuddho yo thero, ",
  "thag15.1:7.2": "koṇḍañño tibbanikkamo; ",
  "thag15.1:7.3": "Pahīnajātimaraṇo, ",
  "thag15.1:7.4": "brahmacariyassa kevalī. ",
  "thag15.1:8.1": "Oghapāso daḷhakhilo, ",
  "thag15.1:8.2": "Pabbato duppadālayo; ",
  "thag15.1:8.3": "Chetvā khilañca pāsañca, ",
  "thag15.1:8.4": "Selaṁ bhetvāna dubbhidaṁ; ",
  "thag15.1:8.5": "Tiṇṇo pāraṅgato jhāyī, ",
  "thag15.1:8.6": "Mutto so mārabandhanā. ",
  "thag15.1:9.1": "Uddhato capalo bhikkhu, ",
  "thag15.1:9.2": "mitte āgamma pāpake; ",
  "thag15.1:9.3": "Saṁsīdati mahoghasmiṁ, ",
  "thag15.1:9.4": "ūmiyā paṭikujjito. ",
  "thag15.1:10.1": "Anuddhato acapalo, ",
  "thag15.1:10.2": "nipako saṁvutindriyo; ",
  "thag15.1:10.3": "Kalyāṇamitto medhāvī, ",
  "thag15.1:10.4": "dukkhassantakaro siyā. ",
  "thag15.1:11.1": "Kālapabbaṅgasaṅkāso, ",
  "thag15.1:11.2": "kiso dhamanisanthato; ",
  "thag15.1:11.3": "Mattaññū annapānasmiṁ, ",
  "thag15.1:11.4": "adīnamanaso naro. ",
  "thag15.1:12.1": "Phuṭṭho ḍaṁsehi makasehi, ",
  "thag15.1:12.2": "araññasmiṁ brahāvane; ",
  "thag15.1:12.3": "Nāgo saṅgāmasīseva, ",
  "thag15.1:12.4": "sato tatrādhivāsaye. ",
  "thag15.1:13.1": "Nābhinandāmi maraṇaṁ, ",
  "thag15.1:13.2": "… pe ",
  "thag15.1:13.3": "… ",
  "thag15.1:13.4": "nibbisaṁ bhatako yathā. ",
  "thag15.1:14.1": "Nābhinandāmi maraṇaṁ, ",
  "thag15.1:14.2": "… pe ",
  "thag15.1:14.3": "… ",
  "thag15.1:14.4": "sampajāno patissato. ",
  "thag15.1:15.1": "Pariciṇṇo mayā satthā, ",
  "thag15.1:15.2": "… pe ",
  "thag15.1:15.3": "… ",
  "thag15.1:15.4": "bhavanetti samūhatā. ",
  "thag15.1:16.1": "Yassa catthāya pabbajito, ",
  "thag15.1:16.2": "agārasmānagāriyaṁ; ",
  "thag15.1:16.3": "So me attho anuppatto, ",
  "thag15.1:16.4": "kiṁ me saddhivihārinā”ti. ",
  "thag15.1:16.5": "… Aññāsikoṇḍañño thero …. "
}