{
  "thag6.5:0.1": "Theragāthā 6.5",
  "thag6.5:0.2": "Chakkanipāta",
  "thag6.5:0.3": "Paṭhamavagga",
  "thag6.5:0.4": "Mālukyaputtattheragāthā",
  "thag6.5:1.1": "“Manujassa pamattacārino,",
  "thag6.5:1.2": "Taṇhā vaḍḍhati māluvā viya;",
  "thag6.5:1.3": "So plavatī hurā huraṁ,",
  "thag6.5:1.4": "Phalamicchaṁva vanasmi vānaro.",
  "thag6.5:2.1": "Yaṁ esā sahate jammī,",
  "thag6.5:2.2": "taṇhā loke visattikā;",
  "thag6.5:2.3": "Sokā tassa pavaḍḍhanti,",
  "thag6.5:2.4": "abhivaṭṭhaṁva bīraṇaṁ.",
  "thag6.5:3.1": "Yo cetaṁ sahate jammiṁ,",
  "thag6.5:3.2": "taṇhaṁ loke duraccayaṁ;",
  "thag6.5:3.3": "Sokā tamhā papatanti,",
  "thag6.5:3.4": "udabindūva pokkharā.",
  "thag6.5:4.1": "Taṁ vo vadāmi bhaddaṁ vo,",
  "thag6.5:4.2": "yāvantettha samāgatā;",
  "thag6.5:4.3": "Taṇhāya mūlaṁ khaṇatha,",
  "thag6.5:4.4": "usīratthova bīraṇaṁ;",
  "thag6.5:4.5": "Mā vo naḷaṁva sotova,",
  "thag6.5:4.6": "māro bhañji punappunaṁ.",
  "thag6.5:5.1": "Karotha buddhavacanaṁ,",
  "thag6.5:5.2": "khaṇo vo mā upaccagā;",
  "thag6.5:5.3": "Khaṇātītā hi socanti,",
  "thag6.5:5.4": "nirayamhi samappitā.",
  "thag6.5:6.1": "Pamādo rajo pamādo,",
  "thag6.5:6.2": "pamādānupatito rajo;",
  "thag6.5:6.3": "Appamādena vijjāya,",
  "thag6.5:6.4": "abbahe sallamattano”ti.",
  "thag6.5:6.5": "… Mālukyaputto thero …."
}