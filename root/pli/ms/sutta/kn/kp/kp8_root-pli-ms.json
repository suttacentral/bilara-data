{
  "kp8:0.1": "Khuddakapāṭha 8",
  "kp8:0.2": "Nidhikaṇḍasutta",
  "kp8:1.1": "Nidhiṁ nidheti puriso,",
  "kp8:1.2": "gambhīre odakantike;",
  "kp8:1.3": "Atthe kicce samuppanne,",
  "kp8:1.4": "atthāya me bhavissati.",
  "kp8:2.1": "Rājato vā duruttassa,",
  "kp8:2.2": "corato pīḷitassa vā;",
  "kp8:2.3": "Iṇassa vā pamokkhāya,",
  "kp8:2.4": "dubbhikkhe āpadāsu vā;",
  "kp8:2.5": "Etadatthāya lokasmiṁ,",
  "kp8:2.6": "nidhi nāma nidhīyati.",
  "kp8:3.1": "Tāvassunihito santo,",
  "kp8:3.2": "gambhīre odakantike;",
  "kp8:3.3": "Na sabbo sabbadā eva,",
  "kp8:3.4": "tassa taṁ upakappati.",
  "kp8:4.1": "Nidhi vā ṭhānā cavati,",
  "kp8:4.2": "saññā vāssa vimuyhati;",
  "kp8:4.3": "Nāgā vā apanāmenti,",
  "kp8:4.4": "yakkhā vāpi haranti naṁ.",
  "kp8:5.1": "Appiyā vāpi dāyādā,",
  "kp8:5.2": "uddharanti apassato;",
  "kp8:5.3": "Yadā puññakkhayo hoti,",
  "kp8:5.4": "sabbametaṁ vinassati.",
  "kp8:6.1": "Yassa dānena sīlena,",
  "kp8:6.2": "saṁyamena damena ca;",
  "kp8:6.3": "Nidhī sunihito hoti,",
  "kp8:6.4": "itthiyā purisassa vā.",
  "kp8:7.1": "Cetiyamhi ca saṅghe vā,",
  "kp8:7.2": "puggale atithīsu vā;",
  "kp8:7.3": "Mātari pitari cāpi,",
  "kp8:7.4": "atho jeṭṭhamhi bhātari.",
  "kp8:8.1": "Eso nidhi sunihito,",
  "kp8:8.2": "ajeyyo anugāmiko;",
  "kp8:8.3": "Pahāya gamanīyesu,",
  "kp8:8.4": "etaṁ ādāya gacchati.",
  "kp8:9.1": "Asādhāraṇamaññesaṁ,",
  "kp8:9.2": "acorāharaṇo nidhi;",
  "kp8:9.3": "Kayirātha dhīro puññāni,",
  "kp8:9.4": "yo nidhi anugāmiko.",
  "kp8:10.1": "Esa devamanussānaṁ,",
  "kp8:10.2": "sabbakāmadado nidhi;",
  "kp8:10.3": "Yaṁ yadevābhipatthenti,",
  "kp8:10.4": "sabbametena labbhati.",
  "kp8:11.1": "Suvaṇṇatā susaratā,",
  "kp8:11.2": "susaṇṭhānā surūpatā;",
  "kp8:11.3": "Ādhipaccaparivāro,",
  "kp8:11.4": "sabbametena labbhati.",
  "kp8:12.1": "Padesarajjaṁ issariyaṁ,",
  "kp8:12.2": "cakkavattisukhaṁ piyaṁ;",
  "kp8:12.3": "Devarajjampi dibbesu,",
  "kp8:12.4": "sabbametena labbhati.",
  "kp8:13.1": "Mānussikā ca sampatti,",
  "kp8:13.2": "devaloke ca yā rati;",
  "kp8:13.3": "Yā ca nibbānasampatti,",
  "kp8:13.4": "sabbametena labbhati.",
  "kp8:14.1": "Mittasampadamāgamma,",
  "kp8:14.2": "yonisova payuñjato;",
  "kp8:14.3": "Vijjāvimuttivasībhāvo,",
  "kp8:14.4": "sabbametena labbhati.",
  "kp8:15.1": "Paṭisambhidā vimokkhā ca,",
  "kp8:15.2": "yā ca sāvakapāramī;",
  "kp8:15.3": "Paccekabodhi buddhabhūmi,",
  "kp8:15.4": "sabbametena labbhati.",
  "kp8:16.1": "Evaṁ mahatthikā esā,",
  "kp8:16.2": "yadidaṁ puññasampadā;",
  "kp8:16.3": "Tasmā dhīrā pasaṁsanti,",
  "kp8:16.4": "paṇḍitā katapuññatanti.",
  "kp8:17.1": "Nidhikaṇḍasuttaṁ."
}