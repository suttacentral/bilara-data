{
  "bv19:0.1": "Buddhavaṁsa",
  "bv19:0.2": "19. Tissabuddhavaṁsa",
  "bv19:1.1": "“Siddhatthassa aparena,",
  "bv19:1.2": "Asamo appaṭipuggalo;",
  "bv19:1.3": "Anantatejo amitayaso,",
  "bv19:1.4": "Tisso lokagganāyako.",
  "bv19:2.1": "Tamandhakāraṁ vidhamitvā,",
  "bv19:2.2": "obhāsetvā sadevakaṁ;",
  "bv19:2.3": "Anukampako mahāvīro,",
  "bv19:2.4": "loke uppajji cakkhumā.",
  "bv19:3.1": "Tassāpi atulā iddhi,",
  "bv19:3.2": "atulaṁ sīlaṁ samādhi ca;",
  "bv19:3.3": "Sabbattha pāramiṁ gantvā,",
  "bv19:3.4": "dhammacakkaṁ pavattayi.",
  "bv19:4.1": "So buddho dasasahassimhi,",
  "bv19:4.2": "Viññāpesi giraṁ suciṁ;",
  "bv19:4.3": "Koṭisatāni abhisamiṁsu,",
  "bv19:4.4": "Paṭhame dhammadesane.",
  "bv19:5.1": "Dutiyo navutikoṭīnaṁ,",
  "bv19:5.2": "tatiyo saṭṭhikoṭiyo;",
  "bv19:5.3": "Bandhanāto pamocesi,",
  "bv19:5.4": "satte naramarū tadā.",
  "bv19:6.1": "Sannipātā tayo āsuṁ,",
  "bv19:6.2": "tisse lokagganāyake;",
  "bv19:6.3": "Khīṇāsavānaṁ vimalānaṁ,",
  "bv19:6.4": "santacittāna tādinaṁ.",
  "bv19:7.1": "Khīṇāsavasatasahassānaṁ,",
  "bv19:7.2": "Paṭhamo āsi samāgamo;",
  "bv19:7.3": "Navutisatasahassānaṁ,",
  "bv19:7.4": "Dutiyo āsi samāgamo.",
  "bv19:8.1": "Asītisatasahassānaṁ,",
  "bv19:8.2": "tatiyo āsi samāgamo;",
  "bv19:8.3": "Khīṇāsavānaṁ vimalānaṁ,",
  "bv19:8.4": "pupphitānaṁ vimuttiyā.",
  "bv19:9.1": "Ahaṁ tena samayena,",
  "bv19:9.2": "sujāto nāma khattiyo;",
  "bv19:9.3": "Mahābhogaṁ chaḍḍayitvā,",
  "bv19:9.4": "pabbajiṁ isipabbajaṁ.",
  "bv19:10.1": "Mayi pabbajite sante,",
  "bv19:10.2": "uppajji lokanāyako;",
  "bv19:10.3": "Buddhoti saddaṁ sutvāna,",
  "bv19:10.4": "pīti me upapajjatha.",
  "bv19:11.1": "Dibbaṁ mandāravaṁ pupphaṁ,",
  "bv19:11.2": "padumaṁ pārichattakaṁ;",
  "bv19:11.3": "Ubho hatthehi paggayha,",
  "bv19:11.4": "dhunamāno upāgamiṁ.",
  "bv19:12.1": "Catuvaṇṇaparivutaṁ,",
  "bv19:12.2": "tissaṁ lokagganāyakaṁ;",
  "bv19:12.3": "Tamahaṁ pupphaṁ gahetvā,",
  "bv19:12.4": "matthake dhārayiṁ jinaṁ.",
  "bv19:13.1": "Sopi maṁ buddho byākāsi,",
  "bv19:13.2": "janamajjhe nisīdiya;",
  "bv19:13.3": "‘Dvenavute ito kappe,",
  "bv19:13.4": "ayaṁ buddho bhavissati.",
  "bv19:14.1": "Padhānaṁ padahitvāna,",
  "bv19:14.2": "…pe…",
  "bv19:14.3": "hessāma sammukhā imaṁ’.",
  "bv19:15.1": "Tassāpi vacanaṁ sutvā,",
  "bv19:15.2": "bhiyyo cittaṁ pasādayiṁ;",
  "bv19:15.3": "Uttariṁ vatamadhiṭṭhāsiṁ,",
  "bv19:15.4": "dasapāramipūriyā.",
  "bv19:16.1": "Khemakaṁ nāma nagaraṁ,",
  "bv19:16.2": "janasandho nāma khattiyo;",
  "bv19:16.3": "Padumā nāma janikā,",
  "bv19:16.4": "tissassa ca mahesino.",
  "bv19:17.1": "Sattavassasahassāni,",
  "bv19:17.2": "Agāraṁ ajjha so vasi;",
  "bv19:17.3": "Guhāsela nārisaya nisabhā,",
  "bv19:17.4": "Tayo pāsādamuttamā.",
  "bv19:18.1": "Samatiṁsasahassāni,",
  "bv19:18.2": "nāriyo samalaṅkatā;",
  "bv19:18.3": "Subhaddānāmikā nārī,",
  "bv19:18.4": "ānando nāma atrajo.",
  "bv19:19.1": "Nimitte caturo disvā,",
  "bv19:19.2": "assayānena nikkhami;",
  "bv19:19.3": "Anūnaaṭṭhamāsāni,",
  "bv19:19.4": "padhānaṁ padahī jino.",
  "bv19:20.1": "Brahmunā yācito santo,",
  "bv19:20.2": "tisso lokagganāyako;",
  "bv19:20.3": "Vatti cakkaṁ mahāvīro,",
  "bv19:20.4": "yasavatiyamuttame.",
  "bv19:21.1": "Brahmadevo udayo ca,",
  "bv19:21.2": "ahesuṁ aggasāvakā;",
  "bv19:21.3": "Samaṅgo nāmupaṭṭhāko,",
  "bv19:21.4": "tissassa ca mahesino.",
  "bv19:22.1": "Phussā ceva sudattā ca,",
  "bv19:22.2": "ahesuṁ aggasāvikā;",
  "bv19:22.3": "Bodhi tassa bhagavato,",
  "bv19:22.4": "asanoti pavuccati.",
  "bv19:23.1": "Sambalo ca sirimā ceva,",
  "bv19:23.2": "ahesuṁ aggupaṭṭhakā;",
  "bv19:23.3": "Kisāgotamī upasenā,",
  "bv19:23.4": "ahesuṁ aggupaṭṭhikā.",
  "bv19:24.1": "So buddho saṭṭhiratano,",
  "bv19:24.2": "ahu uccattane jino;",
  "bv19:24.3": "Anūpamo asadiso,",
  "bv19:24.4": "himavā viya dissati.",
  "bv19:25.1": "Tassāpi atulatejassa,",
  "bv19:25.2": "āyu āsi anuttaro;",
  "bv19:25.3": "Vassasatasahassāni,",
  "bv19:25.4": "loke aṭṭhāsi cakkhumā.",
  "bv19:26.1": "Uttamaṁ pavaraṁ seṭṭhaṁ,",
  "bv19:26.2": "anubhotvā mahāyasaṁ;",
  "bv19:26.3": "Jalitvā aggikkhandhova,",
  "bv19:26.4": "nibbuto so sasāvako.",
  "bv19:27.1": "Valāhakova anilena,",
  "bv19:27.2": "sūriyena viya ussavo;",
  "bv19:27.3": "Andhakārova padīpena,",
  "bv19:27.4": "nibbuto so sasāvako.",
  "bv19:28.1": "Tisso jinavaro buddho,",
  "bv19:28.2": "Nandārāmamhi nibbuto;",
  "bv19:28.3": "Tatthevassa jinathūpo,",
  "bv19:28.4": "Tīṇiyojanamuggato”ti. ",
  "bv19:29.1": "Tissassa bhagavato vaṁso sattarasamo."
}