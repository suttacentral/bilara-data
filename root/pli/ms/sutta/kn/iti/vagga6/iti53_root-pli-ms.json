{
  "iti53:0.1": "Itivuttaka 53 ",
  "iti53:0.2": "Tikanipāta ",
  "iti53:0.3": "Paṭhamavagga ",
  "iti53:0.4": "Dutiyavedanāsutta ",
  "iti53:1.1": "Vuttañhetaṁ bhagavatā vuttamarahatāti me sutaṁ: ",
  "iti53:2.1": "“Tisso imā, bhikkhave, vedanā. ",
  "iti53:2.2": "Katamā tisso? ",
  "iti53:2.3": "Sukhā vedanā, dukkhā vedanā, adukkhamasukhā vedanā. ",
  "iti53:2.4": "Sukhā, bhikkhave, vedanā dukkhato daṭṭhabbā; ",
  "iti53:2.5": "dukkhā vedanā sallato daṭṭhabbā; ",
  "iti53:2.6": "adukkhamasukhā vedanā aniccato daṭṭhabbā. ",
  "iti53:2.7": "Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti; ",
  "iti53:2.8": "ayaṁ vuccati, bhikkhave, ‘bhikkhu ariyo, sammaddaso, acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā’”ti. ",
  "iti53:2.9": "Etamatthaṁ bhagavā avoca. ",
  "iti53:2.10": "Tatthetaṁ iti vuccati: ",
  "iti53:3.1": "“Yo sukhaṁ dukkhato adda, ",
  "iti53:3.2": "Dukkhamaddakkhi sallato; ",
  "iti53:3.3": "Adukkhamasukhaṁ santaṁ, ",
  "iti53:3.4": "Adakkhi naṁ aniccato. ",
  "iti53:4.1": "Sa ve sammaddaso bhikkhu, ",
  "iti53:4.2": "yato tattha vimuccati; ",
  "iti53:4.3": "Abhiññāvosito santo, ",
  "iti53:4.4": "sa ve yogātigo munī”ti. ",
  "iti53:5.1": "Ayampi attho vutto bhagavatā, iti me sutanti. ",
  "iti53:5.2": "Catutthaṁ. "
}