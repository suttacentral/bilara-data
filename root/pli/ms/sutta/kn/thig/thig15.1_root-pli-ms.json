{
  "thig15.1:0.1": "Therīgāthā 15.1 ",
  "thig15.1:0.2": "Cattālīsanipāta ",
  "thig15.1:0.3": "Isidāsītherīgāthā ",
  "thig15.1:1.1": "Nagaramhi kusumanāme, ",
  "thig15.1:1.2": "Pāṭaliputtamhi pathaviyā maṇḍe; ",
  "thig15.1:1.3": "Sakyakulakulīnāyo, ",
  "thig15.1:1.4": "Dve bhikkhuniyo hi guṇavatiyo. ",
  "thig15.1:2.1": "Isidāsī tattha ekā, ",
  "thig15.1:2.2": "Dutiyā bodhīti sīlasampannā ca; ",
  "thig15.1:2.3": "Jhānajjhāyanaratāyo, ",
  "thig15.1:2.4": "Bahussutāyo dhutakilesāyo. ",
  "thig15.1:3.1": "Tā piṇḍāya caritvā, ",
  "thig15.1:3.2": "Bhattatthaṁ kariya dhotapattāyo; ",
  "thig15.1:3.3": "Rahitamhi sukhanisinnā, ",
  "thig15.1:3.4": "Imā girā abbhudīresuṁ. ",
  "thig15.1:4.1": "“Pāsādikāsi ayye, ",
  "thig15.1:4.2": "Isidāsi vayopi te aparihīno; ",
  "thig15.1:4.3": "Kiṁ disvāna byālikaṁ, ",
  "thig15.1:4.4": "Athāsi nekkhammamanuyuttā”. ",
  "thig15.1:5.1": "Evamanuyuñjiyamānā sā, ",
  "thig15.1:5.2": "Rahite dhammadesanākusalā; ",
  "thig15.1:5.3": "Isidāsī vacanamabravi, ",
  "thig15.1:5.4": "“Suṇa bodhi yathāmhi pabbajitā”. ",
  "thig15.1:6.1": "“Ujjeniyā puravare, ",
  "thig15.1:6.2": "Mayhaṁ pitā sīlasaṁvuto seṭṭhi; ",
  "thig15.1:6.3": "Tassamhi ekadhītā, ",
  "thig15.1:6.4": "Piyā manāpā ca dayitā ca. ",
  "thig15.1:7.1": "Atha me sāketato varakā, ",
  "thig15.1:7.2": "Āgacchumuttamakulīnā; ",
  "thig15.1:7.3": "Seṭṭhī pahūtaratano, ",
  "thig15.1:7.4": "Tassa mamaṁ suṇhamadāsi tāto. ",
  "thig15.1:8.1": "Sassuyā sasurassa ca, ",
  "thig15.1:8.2": "Sāyaṁ pātaṁ paṇāmamupagamma; ",
  "thig15.1:8.3": "Sirasā karomi pāde, ",
  "thig15.1:8.4": "Vandāmi yathāmhi anusiṭṭhā. ",
  "thig15.1:9.1": "Yā mayhaṁ sāmikassa, ",
  "thig15.1:9.2": "Bhaginiyo bhātuno parijano vā; ",
  "thig15.1:9.3": "Tamekavarakampi disvā, ",
  "thig15.1:9.4": "Ubbiggā āsanaṁ demi. ",
  "thig15.1:10.1": "Annena ca pānena ca, ",
  "thig15.1:10.2": "Khajjena ca yañca tattha sannihitaṁ; ",
  "thig15.1:10.3": "Chādemi upanayāmi ca, ",
  "thig15.1:10.4": "Demi ca yaṁ yassa patirūpaṁ. ",
  "thig15.1:11.1": "Kālena upaṭṭhahitvā, ",
  "thig15.1:11.2": "Gharaṁ samupagamāmi ummāre; ",
  "thig15.1:11.3": "Dhovantī hatthapāde, ",
  "thig15.1:11.4": "Pañjalikā sāmikamupemi. ",
  "thig15.1:12.1": "Kocchaṁ pasādaṁ añjaniñca, ",
  "thig15.1:12.2": "Ādāsakañca gaṇhitvā; ",
  "thig15.1:12.3": "Parikammakārikā viya, ",
  "thig15.1:12.4": "Sayameva patiṁ vibhūsemi. ",
  "thig15.1:13.1": "Sayameva odanaṁ sādhayāmi, ",
  "thig15.1:13.2": "Sayameva bhājanaṁ dhovantī; ",
  "thig15.1:13.3": "Mātāva ekaputtakaṁ, ",
  "thig15.1:13.4": "Tathā bhattāraṁ paricarāmi. ",
  "thig15.1:14.1": "Evaṁ maṁ bhattikataṁ, ",
  "thig15.1:14.2": "Anurattaṁ kārikaṁ nihatamānaṁ; ",
  "thig15.1:14.3": "Uṭṭhāyikaṁ analasaṁ, ",
  "thig15.1:14.4": "Sīlavatiṁ dussate bhattā. ",
  "thig15.1:15.1": "So mātarañca pitarañca, ",
  "thig15.1:15.2": "Bhaṇati ‘āpucchahaṁ gamissāmi; ",
  "thig15.1:15.3": "Isidāsiyā na saha vacchaṁ, ",
  "thig15.1:15.4": "Ekāgārehaṁ saha vatthuṁ’. ",
  "thig15.1:16.1": "‘Mā evaṁ putta avaca, ",
  "thig15.1:16.2": "Isidāsī paṇḍitā paribyattā; ",
  "thig15.1:16.3": "Uṭṭhāyikā analasā, ",
  "thig15.1:16.4": "Kiṁ tuyhaṁ na rocate putta’. ",
  "thig15.1:17.1": "‘Na ca me hiṁsati kiñci, ",
  "thig15.1:17.2": "Na cahaṁ isidāsiyā saha vacchaṁ; ",
  "thig15.1:17.3": "Dessāva me alaṁ me, ",
  "thig15.1:17.4": "Apucchāhaṁ gamissāmi’. ",
  "thig15.1:18.1": "Tassa vacanaṁ suṇitvā, ",
  "thig15.1:18.2": "Sassu sasuro ca maṁ apucchiṁsu; ",
  "thig15.1:18.3": "‘Kissa tayā aparaddhaṁ, ",
  "thig15.1:18.4": "Bhaṇa vissaṭṭhā yathābhūtaṁ’. ",
  "thig15.1:19.1": "‘Napihaṁ aparajjhaṁ kiñci, ",
  "thig15.1:19.2": "Napi hiṁsemi na bhaṇāmi dubbacanaṁ; ",
  "thig15.1:19.3": "Kiṁ sakkā kātuyye, ",
  "thig15.1:19.4": "Yaṁ maṁ viddessate bhattā’. ",
  "thig15.1:20.1": "Te maṁ pitugharaṁ paṭinayiṁsu, ",
  "thig15.1:20.2": "Vimanā dukhena adhibhūtā; ",
  "thig15.1:20.3": "Puttamanurakkhamānā, ",
  "thig15.1:20.4": "‘Jitāmhase rūpiniṁ lakkhiṁ’. ",
  "thig15.1:21.1": "Atha maṁ adāsi tāto, ",
  "thig15.1:21.2": "Aḍḍhassa gharamhi dutiyakulikassa; ",
  "thig15.1:21.3": "Tato upaḍḍhasuṅkena, ",
  "thig15.1:21.4": "Yena maṁ vindatha seṭṭhi. ",
  "thig15.1:22.1": "Tassapi gharamhi māsaṁ, ",
  "thig15.1:22.2": "Avasiṁ atha sopi maṁ paṭiccharayi; ",
  "thig15.1:22.3": "Dāsīva upaṭṭhahantiṁ, ",
  "thig15.1:22.4": "Adūsikaṁ sīlasampannaṁ. ",
  "thig15.1:23.1": "Bhikkhāya ca vicarantaṁ, ",
  "thig15.1:23.2": "Damakaṁ dantaṁ me pitā bhaṇati; ",
  "thig15.1:23.3": "‘Hohisi me jāmātā, ",
  "thig15.1:23.4": "Nikkhipa poṭṭhiñca ghaṭikañca’. ",
  "thig15.1:24.1": "Sopi vasitvā pakkhaṁ, ",
  "thig15.1:24.2": "Atha tātaṁ bhaṇati ‘dehi me poṭṭhiṁ; ",
  "thig15.1:24.3": "Ghaṭikañca mallakañca, ",
  "thig15.1:24.4": "Punapi bhikkhaṁ carissāmi’. ",
  "thig15.1:25.1": "Atha naṁ bhaṇatī tāto, ",
  "thig15.1:25.2": "Ammā sabbo ca me ñātigaṇavaggo; ",
  "thig15.1:25.3": "‘Kiṁ te na kīrati idha, ",
  "thig15.1:25.4": "Bhaṇa khippaṁ taṁ te karihi’ti. ",
  "thig15.1:26.1": "Evaṁ bhaṇito bhaṇati, ",
  "thig15.1:26.2": "‘Yadi me attā sakkoti alaṁ mayhaṁ; ",
  "thig15.1:26.3": "Isidāsiyā na saha vacchaṁ, ",
  "thig15.1:26.4": "Ekagharehaṁ saha vatthuṁ’. ",
  "thig15.1:27.1": "Vissajjito gato so, ",
  "thig15.1:27.2": "Ahampi ekākinī vicintemi; ",
  "thig15.1:27.3": "‘Āpucchitūna gacchaṁ, ",
  "thig15.1:27.4": "Marituye vā pabbajissaṁ vā’. ",
  "thig15.1:28.1": "Atha ayyā jinadattā, ",
  "thig15.1:28.2": "Āgacchī gocarāya caramānā; ",
  "thig15.1:28.3": "Tātakulaṁ vinayadharī, ",
  "thig15.1:28.4": "Bahussutā sīlasampannā. ",
  "thig15.1:29.1": "Taṁ disvāna amhākaṁ, ",
  "thig15.1:29.2": "Uṭṭhāyāsanaṁ tassā paññāpayiṁ; ",
  "thig15.1:29.3": "Nisinnāya ca pāde, ",
  "thig15.1:29.4": "Vanditvā bhojanamadāsiṁ. ",
  "thig15.1:30.1": "Annena ca pānena ca, ",
  "thig15.1:30.2": "Khajjena ca yañca tattha sannihitaṁ; ",
  "thig15.1:30.3": "Santappayitvā avacaṁ, ",
  "thig15.1:30.4": "‘Ayye icchāmi pabbajituṁ’. ",
  "thig15.1:31.1": "Atha maṁ bhaṇatī tāto, ",
  "thig15.1:31.2": "‘Idheva puttaka carāhi tvaṁ dhammaṁ; ",
  "thig15.1:31.3": "Annena ca pānena ca, ",
  "thig15.1:31.4": "Tappaya samaṇe dvijātī ca’. ",
  "thig15.1:32.1": "Athahaṁ bhaṇāmi tātaṁ, ",
  "thig15.1:32.2": "Rodantī añjaliṁ paṇāmetvā; ",
  "thig15.1:32.3": "‘Pāpañhi mayā pakataṁ, ",
  "thig15.1:32.4": "Kammaṁ taṁ nijjaressāmi’. ",
  "thig15.1:33.1": "Atha maṁ bhaṇatī tāto, ",
  "thig15.1:33.2": "‘Pāpuṇa bodhiñca aggadhammañca; ",
  "thig15.1:33.3": "Nibbānañca labhassu, ",
  "thig15.1:33.4": "Yaṁ sacchikarī dvipadaseṭṭho’. ",
  "thig15.1:34.1": "Mātāpitū abhivādayitvā, ",
  "thig15.1:34.2": "Sabbañca ñātigaṇavaggaṁ; ",
  "thig15.1:34.3": "Sattāhaṁ pabbajitā, ",
  "thig15.1:34.4": "Tisso vijjā aphassayiṁ. ",
  "thig15.1:35.1": "Jānāmi attano satta, ",
  "thig15.1:35.2": "Jātiyo yassayaṁ phalavipāko; ",
  "thig15.1:35.3": "Taṁ tava ācikkhissaṁ, ",
  "thig15.1:35.4": "Taṁ ekamanā nisāmehi. ",
  "thig15.1:36.1": "Nagaramhi erakacche, ",
  "thig15.1:36.2": "Suvaṇṇakāro ahaṁ pahūtadhano; ",
  "thig15.1:36.3": "Yobbanamadena matto, ",
  "thig15.1:36.4": "So paradāraṁ asevihaṁ. ",
  "thig15.1:37.1": "Sohaṁ tato cavitvā, ",
  "thig15.1:37.2": "Nirayamhi apaccisaṁ ciraṁ; ",
  "thig15.1:37.3": "Pakko tato ca uṭṭhahitvā, ",
  "thig15.1:37.4": "Makkaṭiyā kucchimokkamiṁ. ",
  "thig15.1:38.1": "Sattāhajātakaṁ maṁ, ",
  "thig15.1:38.2": "Mahākapi yūthapo nillacchesi; ",
  "thig15.1:38.3": "Tassetaṁ kammaphalaṁ, ",
  "thig15.1:38.4": "Yathāpi gantvāna paradāraṁ. ",
  "thig15.1:39.1": "Sohaṁ tato cavitvā, ",
  "thig15.1:39.2": "Kālaṁ karitvā sindhavāraññe; ",
  "thig15.1:39.3": "Kāṇāya ca khañjāya ca, ",
  "thig15.1:39.4": "Eḷakiyā kucchimokkamiṁ. ",
  "thig15.1:40.1": "Dvādasa vassāni ahaṁ, ",
  "thig15.1:40.2": "Nillacchito dārake parivahitvā; ",
  "thig15.1:40.3": "Kimināvaṭṭo akallo, ",
  "thig15.1:40.4": "Yathāpi gantvāna paradāraṁ. ",
  "thig15.1:41.1": "Sohaṁ tato cavitvā, ",
  "thig15.1:41.2": "Govāṇijakassa gāviyā jāto; ",
  "thig15.1:41.3": "Vaccho lākhātambo, ",
  "thig15.1:41.4": "Nillacchito dvādase māse. ",
  "thig15.1:42.1": "Voḍhūna naṅgalamahaṁ, ",
  "thig15.1:42.2": "Sakaṭañca dhārayāmi; ",
  "thig15.1:42.3": "Andhovaṭṭo akallo, ",
  "thig15.1:42.4": "Yathāpi gantvāna paradāraṁ. ",
  "thig15.1:43.1": "Sohaṁ tato cavitvā, ",
  "thig15.1:43.2": "Vīthiyā dāsiyā ghare jāto; ",
  "thig15.1:43.3": "Neva mahilā na puriso, ",
  "thig15.1:43.4": "Yathāpi gantvāna paradāraṁ. ",
  "thig15.1:44.1": "Tiṁsativassamhi mato, ",
  "thig15.1:44.2": "Sākaṭikakulamhi dārikā jātā; ",
  "thig15.1:44.3": "Kapaṇamhi appabhoge, ",
  "thig15.1:44.4": "Dhanika purisapātabahulamhi. ",
  "thig15.1:45.1": "Taṁ maṁ tato satthavāho, ",
  "thig15.1:45.2": "Ussannāya vipulāya vaḍḍhiyā; ",
  "thig15.1:45.3": "Okaḍḍhati vilapantiṁ, ",
  "thig15.1:45.4": "Acchinditvā kulagharasmā. ",
  "thig15.1:46.1": "Atha soḷasame vasse, ",
  "thig15.1:46.2": "Disvā maṁ pattayobbanaṁ kaññaṁ; ",
  "thig15.1:46.3": "Orundhatassa putto, ",
  "thig15.1:46.4": "Giridāso nāma nāmena. ",
  "thig15.1:47.1": "Tassapi aññā bhariyā, ",
  "thig15.1:47.2": "Sīlavatī guṇavatī yasavatī ca; ",
  "thig15.1:47.3": "Anurattā bhattāraṁ, ",
  "thig15.1:47.4": "Tassāhaṁ viddesanamakāsiṁ. ",
  "thig15.1:48.1": "Tassetaṁ kammaphalaṁ, ",
  "thig15.1:48.2": "Yaṁ maṁ apakīritūna gacchanti; ",
  "thig15.1:48.3": "Dāsīva upaṭṭhahantiṁ, ",
  "thig15.1:48.4": "Tassapi anto kato mayā”ti. ",
  "thig15.1:49.1": "… Isidāsī therī …. ",
  "thig15.1:50.1": "Cattālīsanipāto niṭṭhito. "
}