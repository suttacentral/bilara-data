{
  "thig5.4:0.1": "Therīgāthā 5.4",
  "thig5.4:0.2": "Pañcakanipāta",
  "thig5.4:0.3": "Sundarīnandātherīgāthā",
  "thig5.4:1.1": "“Āturaṁ asuciṁ pūtiṁ,",
  "thig5.4:1.2": "passa nande samussayaṁ;",
  "thig5.4:1.3": "Asubhāya cittaṁ bhāvehi,",
  "thig5.4:1.4": "ekaggaṁ susamāhitaṁ.",
  "thig5.4:2.1": "Yathā idaṁ tathā etaṁ,",
  "thig5.4:2.2": "yathā etaṁ tathā idaṁ;",
  "thig5.4:2.3": "Duggandhaṁ pūtikaṁ vāti,",
  "thig5.4:2.4": "bālānaṁ abhinanditaṁ.",
  "thig5.4:3.1": "Evametaṁ avekkhantī,",
  "thig5.4:3.2": "rattindivamatanditā;",
  "thig5.4:3.3": "Tato sakāya paññāya,",
  "thig5.4:3.4": "abhinibbijjha dakkhisaṁ”.",
  "thig5.4:4.1": "“Tassā me appamattāya,",
  "thig5.4:4.2": "vicinantiyā yoniso;",
  "thig5.4:4.3": "Yathābhūtaṁ ayaṁ kāyo,",
  "thig5.4:4.4": "diṭṭho santarabāhiro.",
  "thig5.4:5.1": "Atha nibbindahaṁ kāye,",
  "thig5.4:5.2": "ajjhattañca virajjahaṁ;",
  "thig5.4:5.3": "Appamattā visaṁyuttā,",
  "thig5.4:5.4": "upasantāmhi nibbutā”ti.",
  "thig5.4:6.1": "… Sundarīnandā therī …."
}