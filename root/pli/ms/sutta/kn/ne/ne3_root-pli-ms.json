{
  "ne3:0.1": "Netti ",
  "ne3:0.2": "3. Niddesavāra ",
  "ne3:1.1": "Tattha saṅkhepato netti kittitā. ",
  "ne3:2.0": "3.1. Hārasaṅkhepa ",
  "ne3:2.1": "Assādādīnavatā, ",
  "ne3:2.2": "Nissaraṇampi ca phalaṁ upāyo ca; ",
  "ne3:2.3": "Āṇattī ca bhagavato, ",
  "ne3:2.4": "Yogīnaṁ <b>desanāhāro</b>. ",
  "ne3:3.1": "Yaṁ pucchitañca vissajjitañca, ",
  "ne3:3.2": "Suttassa yā ca anugīti; ",
  "ne3:3.3": "Suttassa yo pavicayo, ",
  "ne3:3.4": "Hāro <b>vicayo</b>ti niddiṭṭho. ",
  "ne3:4.1": "Sabbesaṁ hārānaṁ, ",
  "ne3:4.2": "Yā bhūmī yo ca gocaro tesaṁ; ",
  "ne3:4.3": "Yuttāyuttaparikkhā, ",
  "ne3:4.4": "Hāro <b>yuttī</b>ti niddiṭṭho. ",
  "ne3:5.1": "Dhammaṁ deseti jino, ",
  "ne3:5.2": "Tassa ca dhammassa yaṁ padaṭṭhānaṁ; ",
  "ne3:5.3": "Iti yāva sabbadhammā, ",
  "ne3:5.4": "Eso hāro <b>padaṭṭhāno</b>. ",
  "ne3:6.1": "Vuttamhi ekadhamme, ",
  "ne3:6.2": "Ye dhammā ekalakkhaṇā keci; ",
  "ne3:6.3": "Vuttā bhavanti sabbe, ",
  "ne3:6.4": "So hāro <b>lakkhaṇo</b> nāma. ",
  "ne3:7.1": "Neruttamadhippāyo, ",
  "ne3:7.2": "Byañjanamatha desanānidānañca; ",
  "ne3:7.3": "Pubbāparānusandhī, ",
  "ne3:7.4": "Eso hāro <b>catubyūho</b>. ",
  "ne3:8.1": "Ekamhi padaṭṭhāne, ",
  "ne3:8.2": "Pariyesati sesakaṁ padaṭṭhānaṁ; ",
  "ne3:8.3": "Āvaṭṭati paṭipakkhe, ",
  "ne3:8.4": "<b>Āvaṭṭo</b> nāma so hāro. ",
  "ne3:9.1": "Dhammañca padaṭṭhānaṁ, ",
  "ne3:9.2": "Bhūmiñca vibhajjate ayaṁ hāro; ",
  "ne3:9.3": "Sādhāraṇe asādhā- ",
  "ne3:9.4": "Raṇe ca neyyo <b>vibhattī</b>ti. ",
  "ne3:10.1": "Kusalākusale dhamme, ",
  "ne3:10.2": "Niddiṭṭhe bhāvite pahīne ca; ",
  "ne3:10.3": "Parivattati paṭipakkhe, ",
  "ne3:10.4": "Hāro <b>parivattano</b> nāma. ",
  "ne3:11.1": "Vevacanāni bahūni tu, ",
  "ne3:11.2": "Sutte vuttāni ekadhammassa; ",
  "ne3:11.3": "Yo jānāti suttavidū, ",
  "ne3:11.4": "<b>Vevacano</b> nāma so hāro. ",
  "ne3:12.1": "Ekaṁ bhagavā dhammaṁ, ",
  "ne3:12.2": "Paññattīhi vividhāhi deseti; ",
  "ne3:12.3": "So ākāro ñeyyo, ",
  "ne3:12.4": "<b>Paññattī</b> nāma hāroti. ",
  "ne3:13.1": "Yo ca paṭiccuppādo, ",
  "ne3:13.2": "Indriyakhandhā ca dhātu āyatanā; ",
  "ne3:13.3": "Etehi otarati yo, ",
  "ne3:13.4": "<b>Otaraṇo</b> nāma so hāro. ",
  "ne3:14.1": "Vissajjitamhi pañhe, ",
  "ne3:14.2": "Gāthāyaṁ pucchitā yamārabbha; ",
  "ne3:14.3": "Suddhāsuddhaparikkhā, ",
  "ne3:14.4": "Hāro so <b>sodhano</b> nāma. ",
  "ne3:15.1": "Ekattatāya dhammā, ",
  "ne3:15.2": "Yepi ca vemattatāya niddiṭṭhā; ",
  "ne3:15.3": "Te na vikappayitabbā, ",
  "ne3:15.4": "Eso hāro <b>adhiṭṭhāno</b>. ",
  "ne3:16.1": "Ye dhammā yaṁ dhammaṁ, ",
  "ne3:16.2": "Janayantippaccayā paramparato; ",
  "ne3:16.3": "Hetumavakaḍḍhayitvā, ",
  "ne3:16.4": "Eso hāro <b>parikkhāro</b>. ",
  "ne3:17.1": "Ye dhammā yaṁmūlā, ",
  "ne3:17.2": "Ye cekatthā pakāsitā muninā; ",
  "ne3:17.3": "Te samaropayitabbā, ",
  "ne3:17.4": "Esa <b>samāropano</b> hāro. ",
  "ne3:18.0": "3.2. Nayasaṅkhepa ",
  "ne3:18.1": "Taṇhañca avijjampi ca, ",
  "ne3:18.2": "Samathena vipassanāya yo neti; ",
  "ne3:18.3": "Saccehi yojayitvā, ",
  "ne3:18.4": "Ayaṁ nayo <b>nandiyāvaṭṭo</b>. ",
  "ne3:19.1": "Yo akusale samūlehi, ",
  "ne3:19.2": "Neti kusale ca kusalamūlehi; ",
  "ne3:19.3": "Bhūtaṁ tathaṁ avitathaṁ, ",
  "ne3:19.4": "<b>Tipukkhalaṁ</b> taṁ nayaṁ āhu. ",
  "ne3:20.1": "Yo neti vipallāsehi, ",
  "ne3:20.2": "Kilese indriyehi saddhamme; ",
  "ne3:20.3": "Etaṁ nayaṁ nayavidū, ",
  "ne3:20.4": "<b>Sīhavikkīḷitaṁ</b> āhu. ",
  "ne3:21.1": "Veyyākaraṇesu hi ye, ",
  "ne3:21.2": "Kusalākusalā tahiṁ tahiṁ vuttā; ",
  "ne3:21.3": "Manasā volokayate, ",
  "ne3:21.4": "Taṁ khu <b>disālocanaṁ</b> āhu. ",
  "ne3:22.1": "Oloketvā disalocanena, ",
  "ne3:22.2": "Ukkhipiya yaṁ samāneti; ",
  "ne3:22.3": "Sabbe kusalākusale, ",
  "ne3:22.4": "Ayaṁ nayo <b>aṅkuso</b> nāma. ",
  "ne3:23.1": "Soḷasa hārā paṭhamaṁ, ",
  "ne3:23.2": "Disalocanato disā viloketvā; ",
  "ne3:23.3": "Saṅkhipiya aṅkusena hi, ",
  "ne3:23.4": "Nayehi tīhi niddise suttaṁ. ",
  "ne3:24.0": "3.3. Dvādasapada ",
  "ne3:24.1": "Akkharaṁ padaṁ byañjanaṁ, ",
  "ne3:24.2": "nirutti tatheva niddeso; ",
  "ne3:24.3": "Ākārachaṭṭhavacanaṁ, ",
  "ne3:24.4": "ettāva byañjanaṁ sabbaṁ. ",
  "ne3:25.1": "Saṅkāsanā pakāsanā, ",
  "ne3:25.2": "Vivaraṇā vibhajanuttānīkammapaññatti; ",
  "ne3:25.3": "Etehi chahi padehi, ",
  "ne3:25.4": "Attho kammañca niddiṭṭhaṁ. ",
  "ne3:26.1": "Tīṇi ca nayā anūnā, ",
  "ne3:26.2": "Atthassa ca chappadāni gaṇitāni; ",
  "ne3:26.3": "Navahi padehi bhagavato, ",
  "ne3:26.4": "Vacanassattho samāyutto. ",
  "ne3:27.1": "Atthassa navappadāni, ",
  "ne3:27.2": "Byañjanapariyeṭṭhiyā catubbīsa; ",
  "ne3:27.3": "Ubhayaṁ saṅkalayitvā, ",
  "ne3:27.4": "Tettiṁsā ettikā nettīti. ",
  "ne3:27.5": "Niddesavāro. "
}