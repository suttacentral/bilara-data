{
  "an5.166:0.1": "Aṅguttara Nikāya 5.166 ",
  "an5.166:0.2": "17. Āghātavagga ",
  "an5.166:0.3": "Nirodhasutta ",
  "an5.166:1.1": "Tatra kho āyasmā sāriputto bhikkhū āmantesi …pe… ",
  "an5.166:1.2": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:1.3": "atthetaṁ ṭhānaṁ. ",
  "an5.166:1.4": "No ce diṭṭheva dhamme aññaṁ ārādheyya, atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:1.5": "atthetaṁ ṭhānan”ti. ",
  "an5.166:2.1": "Evaṁ vutte, āyasmā udāyī āyasmantaṁ sāriputtaṁ etadavoca: ",
  "an5.166:2.2": "“aṭṭhānaṁ kho etaṁ, āvuso sāriputta, anavakāso yaṁ so bhikkhu atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:2.3": "natthetaṁ ṭhānan”ti. ",
  "an5.166:3.1": "Dutiyampi kho …pe… tatiyampi kho āyasmā sāriputto bhikkhū āmantesi: ",
  "an5.166:3.2": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:3.3": "atthetaṁ ṭhānaṁ. ",
  "an5.166:3.4": "No ce diṭṭheva dhamme aññaṁ ārādheyya, atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:3.5": "atthetaṁ ṭhānan”ti. ",
  "an5.166:4.1": "Tatiyampi kho āyasmā udāyī āyasmantaṁ sāriputtaṁ etadavoca: ",
  "an5.166:4.2": "“aṭṭhānaṁ kho etaṁ, āvuso sāriputta, anavakāso yaṁ so bhikkhu atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:4.3": "natthetaṁ ṭhānan”ti. ",
  "an5.166:5.1": "Atha kho āyasmato sāriputtassa etadahosi: ",
  "an5.166:5.2": "“yāvatatiyakampi kho me āyasmā udāyī paṭikkosati, na ca me koci bhikkhu anumodati. ",
  "an5.166:5.3": "Yannūnāhaṁ yena bhagavā tenupasaṅkameyyan”ti. ",
  "an5.166:5.4": "Atha kho āyasmā sāriputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ",
  "an5.166:5.5": "Ekamantaṁ nisinno kho āyasmā sāriputto bhikkhū āmantesi: ",
  "an5.166:5.6": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:5.7": "atthetaṁ ṭhānaṁ. ",
  "an5.166:5.8": "No ce diṭṭheva dhamme aññaṁ ārādheyya, atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:5.9": "atthetaṁ ṭhānan”ti. ",
  "an5.166:6.1": "Evaṁ vutte, āyasmā udāyī āyasmantaṁ sāriputtaṁ etadavoca: ",
  "an5.166:6.2": "“aṭṭhānaṁ kho etaṁ, āvuso sāriputta, anavakāso yaṁ so bhikkhu atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:6.3": "natthetaṁ ṭhānan”ti. ",
  "an5.166:7.1": "Dutiyampi kho …pe… tatiyampi kho āyasmā sāriputto bhikkhū āmantesi: ",
  "an5.166:7.2": "“idhāvuso, bhikkhu sīlasampanno samādhisampanno paññāsampanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:7.3": "atthetaṁ ṭhānaṁ. ",
  "an5.166:7.4": "No ce diṭṭheva dhamme aññaṁ ārādheyya, atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:7.5": "atthetaṁ ṭhānan”ti. ",
  "an5.166:8.1": "Tatiyampi kho āyasmā udāyī āyasmantaṁ sāriputtaṁ etadavoca: ",
  "an5.166:8.2": "“aṭṭhānaṁ kho etaṁ, āvuso sāriputta, anavakāso yaṁ so bhikkhu atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:8.3": "natthetaṁ ṭhānan”ti. ",
  "an5.166:9.1": "Atha kho āyasmato sāriputtassa etadahosi: ",
  "an5.166:9.2": "“bhagavatopi kho me sammukhā āyasmā udāyī yāvatatiyakaṁ paṭikkosati, na ca me koci bhikkhu anumodati. ",
  "an5.166:9.3": "Yannūnāhaṁ tuṇhī assan”ti. ",
  "an5.166:9.4": "Atha kho āyasmā sāriputto tuṇhī ahosi. ",
  "an5.166:10.1": "Atha kho bhagavā āyasmantaṁ udāyiṁ āmantesi: ",
  "an5.166:10.2": "“kaṁ pana tvaṁ, udāyi, manomayaṁ kāyaṁ paccesī”ti? ",
  "an5.166:10.3": "“Ye te, bhante, devā arūpino saññāmayā”ti. ",
  "an5.166:10.4": "“Kiṁ nu kho tuyhaṁ, udāyi, bālassa abyattassa bhaṇitena. ",
  "an5.166:10.5": "Tvampi nāma bhaṇitabbaṁ maññasī”ti. ",
  "an5.166:11.1": "Atha kho bhagavā āyasmantaṁ ānandaṁ āmantesi: ",
  "an5.166:11.2": "“atthi nāma, ānanda, theraṁ bhikkhuṁ vihesiyamānaṁ ajjhupekkhissatha. ",
  "an5.166:11.3": "Na hi nāma, ānanda, kāruññampi bhavissati theramhi bhikkhumhi vihesiyamānamhī”ti. ",
  "an5.166:12.1": "Atha kho bhagavā bhikkhū āmantesi: ",
  "an5.166:12.2": "“idha, bhikkhave, bhikkhu sīlasampanno samādhisampanno paññāsampanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:12.3": "atthetaṁ ṭhānaṁ. ",
  "an5.166:12.4": "No ce diṭṭheva dhamme aññaṁ ārādheyya, atikkammeva kabaḷīkārāhārabhakkhānaṁ devānaṁ sahabyataṁ aññataraṁ manomayaṁ kāyaṁ upapanno saññāvedayitanirodhaṁ samāpajjeyyāpi vuṭṭhaheyyāpi—",
  "an5.166:12.5": "atthetaṁ ṭhānan”ti. ",
  "an5.166:12.6": "Idamavoca bhagavā. ",
  "an5.166:12.7": "Idaṁ vatvāna sugato uṭṭhāyāsanā vihāraṁ pāvisi. ",
  "an5.166:13.1": "Atha kho āyasmā ānando acirapakkantassa bhagavato yenāyasmā upavāṇo tenupasaṅkami; upasaṅkamitvā āyasmantaṁ upavāṇaṁ etadavoca: ",
  "an5.166:13.2": "“idhāvuso upavāṇa, aññe there bhikkhū vihesenti. ",
  "an5.166:13.3": "Mayaṁ tena na muccāma. ",
  "an5.166:13.4": "Anacchariyaṁ kho, panetaṁ āvuso upavāṇa, yaṁ bhagavā sāyanhasamayaṁ paṭisallānā vuṭṭhito etadeva ārabbha udāhareyya yathā āyasmantaṁyevettha upavāṇaṁ paṭibhāseyya. ",
  "an5.166:13.5": "Idāneva amhākaṁ sārajjaṁ okkantan”ti. ",
  "an5.166:13.6": "Atha kho bhagavā sāyanhasamayaṁ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṁ upavāṇaṁ etadavoca: ",
  "an5.166:14.1": "“Katihi nu kho, upavāṇa, dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo cā”ti? ",
  "an5.166:14.2": "“Pañcahi, bhante, dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo ca. ",
  "an5.166:14.3": "Katamehi pañcahi? ",
  "an5.166:14.4": "Idha, bhante, thero bhikkhu sīlavā hoti …pe… samādāya sikkhati sikkhāpadesu; ",
  "an5.166:14.5": "bahussuto hoti …pe… diṭṭhiyā suppaṭividdhā; ",
  "an5.166:14.6": "kalyāṇavāco hoti kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā; ",
  "an5.166:14.7": "catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī; ",
  "an5.166:14.8": "āsavānaṁ khayā …pe… sacchikatvā upasampajja viharati. ",
  "an5.166:14.9": "Imehi kho, bhante, pañcahi dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo cā”ti. ",
  "an5.166:15.1": "“Sādhu sādhu, upavāṇa. ",
  "an5.166:15.2": "Imehi kho, upavāṇa, pañcahi dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo ca. ",
  "an5.166:15.3": "Ime ce, upavāṇa, pañca dhammā therassa bhikkhuno na saṁvijjeyyuṁ, taṁ sabrahmacārī na sakkareyyuṁ na garuṁ kareyyuṁ na māneyyuṁ na pūjeyyuṁ khaṇḍiccena pāliccena valittacatāya. ",
  "an5.166:15.4": "Yasmā ca kho, upavāṇa, ime pañca dhammā therassa bhikkhuno saṁvijjanti, tasmā taṁ sabrahmacārī sakkaronti garuṁ karonti mānenti pūjentī”ti. ",
  "an5.166:15.5": "Chaṭṭhaṁ. "
}