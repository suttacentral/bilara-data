{
  "an5.54:0.1": "Aṅguttara Nikāya 5.54 ",
  "an5.54:0.2": "6. Nīvaraṇavagga ",
  "an5.54:0.3": "Samayasutta ",
  "an5.54:1.1": "“Pañcime, bhikkhave, asamayā padhānāya. ",
  "an5.54:1.2": "Katame pañca? ",
  "an5.54:1.3": "Idha, bhikkhave, bhikkhu jiṇṇo hoti jarāyābhibhūto. ",
  "an5.54:1.4": "Ayaṁ, bhikkhave, paṭhamo asamayo padhānāya. ",
  "an5.54:2.1": "Puna caparaṁ, bhikkhave, bhikkhu byādhito hoti byādhinābhibhūto. ",
  "an5.54:2.2": "Ayaṁ, bhikkhave, dutiyo asamayo padhānāya. ",
  "an5.54:3.1": "Puna caparaṁ, bhikkhave, dubbhikkhaṁ hoti dussassaṁ dullabhapiṇḍaṁ, na sukaraṁ uñchena paggahena yāpetuṁ. ",
  "an5.54:3.2": "Ayaṁ, bhikkhave, tatiyo asamayo padhānāya. ",
  "an5.54:4.1": "Puna caparaṁ, bhikkhave, bhayaṁ hoti aṭavisaṅkopo, cakkasamārūḷhā jānapadā pariyāyanti. ",
  "an5.54:4.2": "Ayaṁ, bhikkhave, catuttho asamayo padhānāya. ",
  "an5.54:5.1": "Puna caparaṁ, bhikkhave, saṅgho bhinno hoti. ",
  "an5.54:5.2": "Saṅghe kho pana, bhikkhave, bhinne aññamaññaṁ akkosā ca honti, aññamaññaṁ paribhāsā ca honti, aññamaññaṁ parikkhepā ca honti, aññamaññaṁ pariccajā ca honti. ",
  "an5.54:5.3": "Tattha appasannā ceva nappasīdanti, pasannānañca ekaccānaṁ aññathattaṁ hoti. ",
  "an5.54:5.4": "Ayaṁ, bhikkhave, pañcamo asamayo padhānāya. ",
  "an5.54:5.5": "Ime kho, bhikkhave, pañca asamayā padhānāyāti. ",
  "an5.54:6.1": "Pañcime, bhikkhave, samayā padhānāya. ",
  "an5.54:6.2": "Katame pañca? ",
  "an5.54:6.3": "Idha, bhikkhave, bhikkhu daharo hoti yuvā susu kāḷakeso bhadrena yobbanena samannāgato paṭhamena vayasā. ",
  "an5.54:6.4": "Ayaṁ, bhikkhave, paṭhamo samayo padhānāya. ",
  "an5.54:7.1": "Puna caparaṁ, bhikkhave, bhikkhu appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya. ",
  "an5.54:7.2": "Ayaṁ, bhikkhave, dutiyo samayo padhānāya. ",
  "an5.54:8.1": "Puna caparaṁ, bhikkhave, subhikkhaṁ hoti susassaṁ sulabhapiṇḍaṁ, sukaraṁ uñchena paggahena yāpetuṁ. ",
  "an5.54:8.2": "Ayaṁ, bhikkhave, tatiyo samayo padhānāya. ",
  "an5.54:9.1": "Puna caparaṁ, bhikkhave, manussā samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharanti. ",
  "an5.54:9.2": "Ayaṁ, bhikkhave, catuttho samayo padhānāya. ",
  "an5.54:10.1": "Puna caparaṁ, bhikkhave, saṅgho samaggo sammodamāno avivadamāno ekuddeso phāsu viharati. ",
  "an5.54:10.2": "Saṅghe kho pana, bhikkhave, samagge na ceva aññamaññaṁ akkosā honti, na ca aññamaññaṁ paribhāsā honti, na ca aññamaññaṁ parikkhepā honti, na ca aññamaññaṁ pariccajā honti. ",
  "an5.54:10.3": "Tattha appasannā ceva pasīdanti, pasannānañca bhiyyobhāvo hoti. ",
  "an5.54:10.4": "Ayaṁ, bhikkhave, pañcamo samayo padhānāya. ",
  "an5.54:10.5": "Ime kho, bhikkhave, pañca samayā padhānāyā”ti. ",
  "an5.54:10.6": "Catutthaṁ. "
}