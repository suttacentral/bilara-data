{
  "an9.35:0.1": "Aṅguttara Nikāya 9 ",
  "an9.35:0.2": "4. Mahāvagga ",
  "an9.35:0.3": "35. Gāvīupamāsutta ",
  "an9.35:1.1": "“Seyyathāpi, bhikkhave, gāvī pabbateyyā bālā abyattā akhettaññū akusalā visame pabbate carituṁ. ",
  "an9.35:1.2": "Tassā evamassa: ",
  "an9.35:1.3": "‘yannūnāhaṁ agatapubbañceva disaṁ gaccheyyaṁ, akhāditapubbāni ca tiṇāni khādeyyaṁ, apītapubbāni ca pānīyāni piveyyan’ti. ",
  "an9.35:1.4": "Sā purimaṁ pādaṁ na suppatiṭṭhitaṁ patiṭṭhāpetvā pacchimaṁ pādaṁ uddhareyya. ",
  "an9.35:1.5": "Sā na ceva agatapubbaṁ disaṁ gaccheyya, na ca akhāditapubbāni tiṇāni khādeyya, na ca apītapubbāni pānīyāni piveyya; ",
  "an9.35:1.6": "yasmiṁ cassā padese ṭhitāya evamassa: ",
  "an9.35:1.7": "‘yannūnāhaṁ agatapubbañceva disaṁ gaccheyyaṁ, akhāditapubbāni ca tiṇāni khādeyyaṁ, apītapubbāni ca pānīyāni piveyyan’ti tañca padesaṁ na sotthinā paccāgaccheyya. ",
  "an9.35:1.8": "Taṁ kissa hetu? ",
  "an9.35:1.9": "Tathā hi sā, bhikkhave, gāvī pabbateyyā bālā abyattā akhettaññū akusalā visame pabbate carituṁ. ",
  "an9.35:1.10": "Evamevaṁ kho, bhikkhave, idhekacco bhikkhu bālo abyatto akhettaññū akusalo vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati; ",
  "an9.35:1.11": "so taṁ nimittaṁ na āsevati na bhāveti na bahulīkaroti na svādhiṭṭhitaṁ adhiṭṭhāti. ",
  "an9.35:2.1": "Tassa evaṁ hoti: ",
  "an9.35:2.2": "‘yannūnāhaṁ vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihareyyan’ti. ",
  "an9.35:2.3": "So na sakkoti vitakkavicārānaṁ vūpasamā …pe… dutiyaṁ jhānaṁ upasampajja viharituṁ. ",
  "an9.35:2.4": "Tassa evaṁ hoti: ",
  "an9.35:2.5": "‘yannūnāhaṁ vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihareyyan’ti. ",
  "an9.35:2.6": "So na sakkoti vivicceva kāmehi …pe… paṭhamaṁ jhānaṁ upasampajja viharituṁ. ",
  "an9.35:2.7": "Ayaṁ vuccati, bhikkhave, ‘bhikkhu ubhato bhaṭṭho ubhato parihīno, seyyathāpi sā gāvī pabbateyyā bālā abyattā akhettaññū akusalā visame pabbate carituṁ’. ",
  "an9.35:3.1": "Seyyathāpi, bhikkhave, gāvī pabbateyyā paṇḍitā byattā khettaññū kusalā visame pabbate carituṁ. ",
  "an9.35:3.2": "Tassā evamassa: ",
  "an9.35:3.3": "‘yannūnāhaṁ agatapubbañceva disaṁ gaccheyyaṁ, akhāditapubbāni ca tiṇāni khādeyyaṁ, apītapubbāni ca pānīyāni piveyyan’ti. ",
  "an9.35:3.4": "Sā purimaṁ pādaṁ suppatiṭṭhitaṁ patiṭṭhāpetvā pacchimaṁ pādaṁ uddhareyya. ",
  "an9.35:3.5": "Sā agatapubbañceva disaṁ gaccheyya, akhāditapubbāni ca tiṇāni khādeyya, apītapubbāni ca pānīyāni piveyya. ",
  "an9.35:3.6": "Yasmiṁ cassā padese ṭhitāya evamassa: ",
  "an9.35:3.7": "‘yannūnāhaṁ agatapubbañceva disaṁ gaccheyyaṁ, akhāditapubbāni ca tiṇāni khādeyyaṁ, apītapubbāni ca pānīyāni piveyyan’ti tañca padesaṁ sotthinā paccāgaccheyya. ",
  "an9.35:3.8": "Taṁ kissa hetu? ",
  "an9.35:3.9": "Tathā hi sā, bhikkhave, gāvī pabbateyyā paṇḍitā byattā khettaññū kusalā visame pabbate carituṁ. ",
  "an9.35:3.10": "Evamevaṁ kho, bhikkhave, idhekacco bhikkhu paṇḍito byatto khettaññū kusalo vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "an9.35:3.11": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:4.1": "Tassa evaṁ hoti: ",
  "an9.35:4.2": "‘yannūnāhaṁ vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihareyyan’ti. ",
  "an9.35:4.3": "So dutiyaṁ jhānaṁ anabhihiṁsamāno vitakkavicārānaṁ vūpasamā … dutiyaṁ jhānaṁ upasampajja viharati. ",
  "an9.35:4.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:5.1": "Tassa evaṁ hoti: ",
  "an9.35:5.2": "‘yannūnāhaṁ pītiyā ca virāgā upekkhako ca vihareyyaṁ sato ca sampajāno, sukhañca kāyena paṭisaṁvedeyyaṁ yaṁ taṁ ariyā ācikkhanti—upekkhako satimā sukhavihārīti tatiyaṁ jhānaṁ upasampajja vihareyyan’ti. ",
  "an9.35:5.3": "So tatiyaṁ jhānaṁ anabhihiṁsamāno pītiyā ca virāgā … tatiyaṁ jhānaṁ upasampajja viharati. ",
  "an9.35:5.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:6.1": "Tassa evaṁ hoti: ",
  "an9.35:6.2": "‘yannūnāhaṁ sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihareyyan’ti. ",
  "an9.35:6.3": "So catutthaṁ jhānaṁ anabhihiṁsamāno sukhassa ca pahānā …pe… catutthaṁ jhānaṁ upasampajja viharati. ",
  "an9.35:6.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:7.1": "Tassa evaṁ hoti: ",
  "an9.35:7.2": "‘yannūnāhaṁ sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja vihareyyan’ti. ",
  "an9.35:7.3": "So ākāsānañcāyatanaṁ anabhihiṁsamāno sabbaso rūpasaññānaṁ samatikkamā …pe… ākāsānañcāyatanaṁ upasampajja viharati. ",
  "an9.35:7.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:8.1": "Tassa evaṁ hoti: ",
  "an9.35:8.2": "‘yannūnāhaṁ sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja vihareyyan’ti. ",
  "an9.35:8.3": "So viññāṇañcāyatanaṁ anabhihiṁsamāno sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. ",
  "an9.35:8.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:9.1": "Tassa evaṁ hoti: ",
  "an9.35:9.2": "‘yannūnāhaṁ sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja vihareyyan’ti. ",
  "an9.35:9.3": "So ākiñcaññāyatanaṁ anabhihiṁsamāno sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. ",
  "an9.35:9.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:10.1": "Tassa evaṁ hoti: ",
  "an9.35:10.2": "‘yannūnāhaṁ sabbaso ākiñcaññāyatanaṁ samatikkamma nevasaññānāsaññāyatanaṁ upasampajja vihareyyan’ti. ",
  "an9.35:10.3": "So nevasaññānāsaññāyatanaṁ anabhihiṁsamāno sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. ",
  "an9.35:10.4": "So taṁ nimittaṁ āsevati bhāveti bahulīkaroti svādhiṭṭhitaṁ adhiṭṭhāti. ",
  "an9.35:11.1": "Tassa evaṁ hoti: ",
  "an9.35:11.2": "‘yannūnāhaṁ sabbaso nevasaññānāsaññāyatanaṁ samatikkamma saññāvedayitanirodhaṁ upasampajja vihareyyan’ti. ",
  "an9.35:11.3": "So saññāvedayitanirodhaṁ anabhihiṁsamāno sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati. ",
  "an9.35:12.1": "Yato kho, bhikkhave, bhikkhu taṁ tadeva samāpattiṁ samāpajjatipi vuṭṭhātipi, tassa mudu cittaṁ hoti kammaññaṁ. ",
  "an9.35:12.2": "Mudunā kammaññena cittena appamāṇo samādhi hoti subhāvito. ",
  "an9.35:12.3": "So appamāṇena samādhinā subhāvitena yassa yassa abhiññāsacchikaraṇīyassa dhammassa cittaṁ abhininnāmeti abhiññāsacchikiriyāya tatra tatreva sakkhibhabbataṁ pāpuṇāti sati sati āyatane. ",
  "an9.35:13.1": "So sace ākaṅkhati: ‘anekavihitaṁ iddhividhaṁ paccanubhaveyyaṁ—ekopi hutvā bahudhā assaṁ, bahudhāpi hutvā eko assaṁ …pe… yāva brahmalokāpi kāyena vasaṁ vatteyyan’ti, ",
  "an9.35:13.2": "tatra tatreva sakkhibhabbataṁ pāpuṇāti sati sati āyatane. ",
  "an9.35:14.1": "So sace ākaṅkhati: ‘dibbāya sotadhātuyā …pe… ",
  "an9.35:14.2": "sati sati āyatane. ",
  "an9.35:15.1": "So sace ākaṅkhati: ‘parasattānaṁ parapuggalānaṁ cetasā ceto paricca pajāneyyaṁ, ",
  "an9.35:15.2": "sarāgaṁ vā cittaṁ sarāgaṁ cittanti pajāneyyaṁ,",
  "an9.35:15.3": "vītarāgaṁ vā cittaṁ vītarāgaṁ cittanti pajāneyyaṁ,",
  "an9.35:15.4": "sadosaṁ vā cittaṁ sadosaṁ cittanti pajāneyyaṁ,",
  "an9.35:15.5": "vītadosaṁ vā cittaṁ vītadosaṁ cittanti pajāneyyaṁ,",
  "an9.35:15.6": "samohaṁ vā cittaṁ samohaṁ cittanti pajāneyyaṁ,",
  "an9.35:15.7": "vītamohaṁ vā cittaṁ … ",
  "an9.35:15.8": "saṅkhittaṁ vā cittaṁ … ",
  "an9.35:15.9": "vikkhittaṁ vā cittaṁ … ",
  "an9.35:15.10": "mahaggataṁ vā cittaṁ … ",
  "an9.35:15.11": "amahaggataṁ vā cittaṁ … ",
  "an9.35:15.12": "sauttaraṁ vā cittaṁ … ",
  "an9.35:15.13": "anuttaraṁ vā cittaṁ … ",
  "an9.35:15.14": "samāhitaṁ vā cittaṁ … ",
  "an9.35:15.15": "asamāhitaṁ vā cittaṁ … ",
  "an9.35:15.16": "vimuttaṁ vā cittaṁ … ",
  "an9.35:15.17": "avimuttaṁ vā cittaṁ avimuttaṁ cittanti pajāneyyan’ti,",
  "an9.35:15.18": "tatra tatreva sakkhibhabbataṁ pāpuṇāti sati sati āyatane. ",
  "an9.35:16.1": "So sace ākaṅkhati: ‘anekavihitaṁ pubbenivāsaṁ anussareyyaṁ, seyyathidaṁ—ekampi jātiṁ dvepi jātiyo …pe… iti sākāraṁ sauddesaṁ anekavihitaṁ pubbenivāsaṁ anussareyyan’ti, ",
  "an9.35:16.2": "tatra tatreva sakkhibhabbataṁ pāpuṇāti sati sati āyatane. ",
  "an9.35:17.1": "So sace ākaṅkhati: ‘dibbena cakkhunā visuddhena atikkantamānusakena …pe… yathākammūpage satte pajāneyyan’ti ",
  "an9.35:17.2": "tatra tatreva sakkhibhabbataṁ pāpuṇāti sati sati āyatane. ",
  "an9.35:18.1": "So sace ākaṅkhati: ‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti, ",
  "an9.35:18.2": "tatra tatreva sakkhibhabbataṁ pāpuṇāti sati sati āyatane”ti. ",
  "an9.35:18.3": "Catutthaṁ. "
}