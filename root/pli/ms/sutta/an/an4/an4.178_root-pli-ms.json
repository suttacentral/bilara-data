{
  "an4.178:0.1": "Aṅguttara Nikāya 4.178 ",
  "an4.178:0.2": "18. Sañcetaniyavagga ",
  "an4.178:0.3": "Jambālīsutta ",
  "an4.178:1.1": "“Cattārome, bhikkhave, puggalā santo saṁvijjamānā lokasmiṁ. ",
  "an4.178:1.2": "Katame cattāro? ",
  "an4.178:1.3": "Idha, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:1.4": "So sakkāyanirodhaṁ manasi karoti. ",
  "an4.178:1.5": "Tassa sakkāyanirodhaṁ manasi karoto sakkāyanirodhe cittaṁ na pakkhandati nappasīdati na santiṭṭhati nādhimuccati. ",
  "an4.178:1.6": "Tassa kho evaṁ, bhikkhave, bhikkhuno na sakkāyanirodho pāṭikaṅkho. ",
  "an4.178:1.7": "Seyyathāpi, bhikkhave, puriso lepagatena hatthena sākhaṁ gaṇheyya, tassa so hattho sajjeyyapi gaṇheyyapi bajjheyyapi; ",
  "an4.178:1.8": "evamevaṁ kho, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:1.9": "So sakkāyanirodhaṁ manasi karoti. ",
  "an4.178:1.10": "Tassa sakkāyanirodhaṁ manasi karoto sakkāyanirodhe cittaṁ na pakkhandati nappasīdati na santiṭṭhati nādhimuccati. ",
  "an4.178:1.11": "Tassa kho evaṁ, bhikkhave, bhikkhuno na sakkāyanirodho pāṭikaṅkho. ",
  "an4.178:2.1": "Idha pana, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:2.2": "So sakkāyanirodhaṁ manasi karoti. ",
  "an4.178:2.3": "Tassa sakkāyanirodhaṁ manasi karoto sakkāyanirodhe cittaṁ pakkhandati pasīdati santiṭṭhati adhimuccati. ",
  "an4.178:2.4": "Tassa kho evaṁ, bhikkhave, bhikkhuno sakkāyanirodho pāṭikaṅkho. ",
  "an4.178:2.5": "Seyyathāpi, bhikkhave, puriso suddhena hatthena sākhaṁ gaṇheyya, tassa so hattho neva sajjeyya na gaṇheyya na bajjheyya; ",
  "an4.178:2.6": "evamevaṁ kho, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:2.7": "So sakkāyanirodhaṁ manasi karoti. ",
  "an4.178:2.8": "Tassa sakkāyanirodhaṁ manasi karoto sakkāyanirodhe cittaṁ pakkhandati pasīdati santiṭṭhati adhimuccati. ",
  "an4.178:2.9": "Tassa kho evaṁ, bhikkhave, bhikkhuno sakkāyanirodho pāṭikaṅkho. ",
  "an4.178:3.1": "Idha pana, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:3.2": "So avijjāppabhedaṁ manasi karoti. ",
  "an4.178:3.3": "Tassa avijjāppabhedaṁ manasi karoto avijjāppabhede cittaṁ na pakkhandati nappasīdati na santiṭṭhati nādhimuccati. ",
  "an4.178:3.4": "Tassa kho evaṁ, bhikkhave, bhikkhuno na avijjāppabhedo pāṭikaṅkho. ",
  "an4.178:3.5": "Seyyathāpi, bhikkhave, jambālī anekavassagaṇikā. ",
  "an4.178:3.6": "Tassā puriso yāni ceva āyamukhāni tāni pidaheyya, yāni ca apāyamukhāni tāni vivareyya, devo ca na sammā dhāraṁ anuppaveccheyya. ",
  "an4.178:3.7": "Evañhi tassā, bhikkhave, jambāliyā na āḷippabhedo pāṭikaṅkho. ",
  "an4.178:3.8": "Evamevaṁ kho, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:3.9": "So avijjāppabhedaṁ manasi karoti. ",
  "an4.178:3.10": "Tassa avijjāppabhedaṁ manasi karoto avijjāppabhede cittaṁ na pakkhandati nappasīdati na santiṭṭhati nādhimuccati. ",
  "an4.178:3.11": "Tassa kho evaṁ, bhikkhave, bhikkhuno na avijjāppabhedo pāṭikaṅkho. ",
  "an4.178:4.1": "Idha pana, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:4.2": "So avijjāppabhedaṁ manasi karoti. ",
  "an4.178:4.3": "Tassa avijjāppabhedaṁ manasi karoto avijjāppabhede cittaṁ pakkhandati pasīdati santiṭṭhati adhimuccati. ",
  "an4.178:4.4": "Tassa kho evaṁ, bhikkhave, bhikkhuno avijjāppabhedo pāṭikaṅkho. ",
  "an4.178:4.5": "Seyyathāpi, bhikkhave, jambālī anekavassagaṇikā. ",
  "an4.178:4.6": "Tassā puriso yāni ceva āyamukhāni tāni vivareyya, yāni ca apāyamukhāni tāni pidaheyya, devo ca sammā dhāraṁ anuppaveccheyya. ",
  "an4.178:4.7": "Evañhi tassā, bhikkhave, jambāliyā āḷippabhedo pāṭikaṅkho. ",
  "an4.178:4.8": "Evamevaṁ kho, bhikkhave, bhikkhu aññataraṁ santaṁ cetovimuttiṁ upasampajja viharati. ",
  "an4.178:4.9": "So avijjāppabhedaṁ manasi karoti. ",
  "an4.178:4.10": "Tassa avijjāppabhedaṁ manasi karoto avijjāppabhede cittaṁ pakkhandati pasīdati santiṭṭhati adhimuccati. ",
  "an4.178:4.11": "Tassa kho evaṁ, bhikkhave, bhikkhuno avijjāppabhedo pāṭikaṅkho. ",
  "an4.178:4.12": "Ime kho, bhikkhave, cattāro puggalā santo saṁvijjamānā lokasmin”ti. ",
  "an4.178:4.13": "Aṭṭhamaṁ. "
}