{
  "mn58:0.1": "Majjhima Nikāya 58 ",
  "mn58:0.2": "Abhayarājakumārasutta ",
  "mn58:1.1": "Evaṃ me sutaṃ—",
  "mn58:1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "mn58:2.1": "Atha kho abhayo rājakumāro yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ abhivādetvā ekamantaṃ nisīdi. Ekamantaṃ nisinnaṃ kho abhayaṃ rājakumāraṃ nigaṇṭho nāṭaputto etadavoca: ",
  "mn58:3.1": "“ehi tvaṃ, rājakumāra, samaṇassa gotamassa vādaṃ āropehi. ",
  "mn58:3.2": "Evaṃ te kalyāṇo kittisaddo abbhuggacchissati: ",
  "mn58:3.3": "‘abhayena rājakumārena samaṇassa gotamassa evaṃ mahiddhikassa evaṃ mahānubhāvassa vādo āropito’”ti. ",
  "mn58:3.4": "“Yathā kathaṃ panāhaṃ, bhante, samaṇassa gotamassa evaṃ mahiddhikassa evaṃ mahānubhāvassa vādaṃ āropessāmī”ti? ",
  "mn58:3.5": "“Ehi tvaṃ, rājakumāra, yena samaṇo gotamo tenupasaṅkama; upasaṅkamitvā samaṇaṃ gotamaṃ evaṃ vadehi: ",
  "mn58:3.6": "‘bhāseyya nu kho, bhante, tathāgato taṃ vācaṃ yā sā vācā paresaṃ appiyā amanāpā’ti? ",
  "mn58:3.7": "Sace te samaṇo gotamo evaṃ puṭṭho evaṃ byākaroti: ",
  "mn58:3.8": "‘bhāseyya, rājakumāra, tathāgato taṃ vācaṃ yā sā vācā paresaṃ appiyā amanāpā’ti, tamenaṃ tvaṃ evaṃ vadeyyāsi: ",
  "mn58:3.9": "‘atha kiñcarahi te, bhante, puthujjanena nānākaraṇaṃ? ",
  "mn58:3.10": "Puthujjanopi hi taṃ vācaṃ bhāseyya yā sā vācā paresaṃ appiyā amanāpā’ti. ",
  "mn58:3.11": "Sace pana te samaṇo gotamo evaṃ puṭṭho evaṃ byākaroti: ",
  "mn58:3.12": "‘na, rājakumāra, tathāgato taṃ vācaṃ bhāseyya yā sā vācā paresaṃ appiyā amanāpā’ti, tamenaṃ tvaṃ evaṃ vadeyyāsi: ",
  "mn58:3.13": "‘atha kiñcarahi te, bhante, devadatto byākato: ",
  "mn58:3.14": "“āpāyiko devadatto, nerayiko devadatto, kappaṭṭho devadatto, atekiccho devadatto”ti? ",
  "mn58:3.15": "Tāya ca pana te vācāya devadatto kupito ahosi anattamano’ti. ",
  "mn58:3.16": "Imaṃ kho te, rājakumāra, samaṇo gotamo ubhatokoṭikaṃ pañhaṃ puṭṭho samāno neva sakkhiti uggilituṃ na sakkhiti ogilituṃ. ",
  "mn58:3.17": "Seyyathāpi nāma purisassa ayosiṅghāṭakaṃ kaṇṭhe vilaggaṃ, so neva sakkuṇeyya uggilituṃ na sakkuṇeyya ogilituṃ; ",
  "mn58:3.18": "evameva kho te, rājakumāra, samaṇo gotamo imaṃ ubhatokoṭikaṃ pañhaṃ puṭṭho samāno neva sakkhiti uggilituṃ na sakkhiti ogilitun”ti. ",
  "mn58:4.1": "“Evaṃ, bhante”ti kho abhayo rājakumāro nigaṇṭhassa nāṭaputtassa paṭissutvā uṭṭhāyāsanā nigaṇṭhaṃ nāṭaputtaṃ abhivādetvā padakkhiṇaṃ katvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. ",
  "mn58:4.2": "Ekamantaṃ nisinnassa kho abhayassa rājakumārassa sūriyaṃ ulloketvā etadahosi: ",
  "mn58:4.3": "“akālo kho ajja bhagavato vādaṃ āropetuṃ. ",
  "mn58:4.4": "Sve dānāhaṃ sake nivesane bhagavato vādaṃ āropessāmī”ti bhagavantaṃ etadavoca: ",
  "mn58:4.5": "“adhivāsetu me, bhante, bhagavā svātanāya attacatuttho bhattan”ti. ",
  "mn58:4.6": "Adhivāsesi bhagavā tuṇhībhāvena. ",
  "mn58:5.1": "Atha kho abhayo rājakumāro bhagavato adhivāsanaṃ viditvā uṭṭhāyāsanā bhagavantaṃ abhivādetvā padakkhiṇaṃ katvā pakkāmi. ",
  "mn58:5.2": "Atha kho bhagavā tassā rattiyā accayena pubbaṇhasamayaṃ nivāsetvā pattacīvaramādāya yena abhayassa rājakumārassa nivesanaṃ tenupasaṅkami; upasaṅkamitvā paññatte āsane nisīdi. ",
  "mn58:5.3": "Atha kho abhayo rājakumāro bhagavantaṃ paṇītena khādanīyena bhojanīyena sahatthā santappesi sampavāresi. ",
  "mn58:5.4": "Atha kho abhayo rājakumāro bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. ",
  "mn58:6.1": "Ekamantaṃ nisinno kho abhayo rājakumāro bhagavantaṃ etadavoca: ",
  "mn58:6.2": "“bhāseyya nu kho, bhante, tathāgato taṃ vācaṃ yā sā vācā paresaṃ appiyā amanāpā”ti? ",
  "mn58:6.3": "“Na khvettha, rājakumāra, ekaṃsenā”ti. ",
  "mn58:6.4": "“Ettha, bhante, anassuṃ nigaṇṭhā”ti. ",
  "mn58:6.5": "“Kiṃ pana tvaṃ, rājakumāra, evaṃ vadesi: ",
  "mn58:6.6": "‘ettha, bhante, anassuṃ nigaṇṭhā’”ti? ",
  "mn58:6.7": "“Idhāhaṃ, bhante, yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ abhivādetvā ekamantaṃ nisīdiṃ. Ekamantaṃ nisinnaṃ kho maṃ, bhante, nigaṇṭho nāṭaputto etadavoca: ",
  "mn58:6.8": "‘ehi tvaṃ, rājakumāra, samaṇassa gotamassa vādaṃ āropehi. ",
  "mn58:6.9": "Evaṃ te kalyāṇo kittisaddo abbhuggacchissati—",
  "mn58:6.10": "abhayena rājakumārena samaṇassa gotamassa evaṃ mahiddhikassa evaṃ mahānubhāvassa vādo āropito’ti. ",
  "mn58:6.11": "Evaṃ vutte, ahaṃ, bhante, nigaṇṭhaṃ nāṭaputtaṃ etadavocaṃ: ",
  "mn58:6.12": "‘yathā kathaṃ panāhaṃ, bhante, samaṇassa gotamassa evaṃ mahiddhikassa evaṃ mahānubhāvassa vādaṃ āropessāmī’ti? ",
  "mn58:6.13": "‘Ehi tvaṃ, rājakumāra, yena samaṇo gotamo tenupasaṅkama; upasaṅkamitvā samaṇaṃ gotamaṃ evaṃ vadehi: ",
  "mn58:6.14": "“bhāseyya nu kho, bhante, tathāgato taṃ vācaṃ yā sā vācā paresaṃ appiyā amanāpā”ti? ",
  "mn58:6.15": "Sace te samaṇo gotamo evaṃ puṭṭho evaṃ byākaroti: ",
  "mn58:6.16": "“bhāseyya, rājakumāra, tathāgato taṃ vācaṃ yā sā vācā paresaṃ appiyā amanāpā”ti, tamenaṃ tvaṃ evaṃ vadeyyāsi: ",
  "mn58:6.17": "“atha kiñcarahi te, bhante, puthujjanena nānākaraṇaṃ? ",
  "mn58:6.18": "Puthujjanopi hi taṃ vācaṃ bhāseyya yā sā vācā paresaṃ appiyā amanāpā”ti. ",
  "mn58:6.19": "Sace pana te samaṇo gotamo evaṃ puṭṭho evaṃ byākaroti: ",
  "mn58:6.20": "“na, rājakumāra, tathāgato taṃ vācaṃ bhāseyya yā sā vācā paresaṃ appiyā amanāpā”ti, tamenaṃ tvaṃ evaṃ vadeyyāsi—",
  "mn58:6.21": "atha kiñcarahi te, bhante, devadatto byākato: ",
  "mn58:6.22": "“āpāyiko devadatto, nerayiko devadatto, kappaṭṭho devadatto, atekiccho devadatto”ti? ",
  "mn58:6.23": "Tāya ca pana te vācāya devadatto kupito ahosi anattamano’ti. ",
  "mn58:6.24": "Imaṃ kho te, rājakumāra, samaṇo gotamo ubhatokoṭikaṃ pañhaṃ puṭṭho samāno neva sakkhiti uggilituṃ na sakkhiti ogilituṃ. ",
  "mn58:6.25": "Seyyathāpi nāma purisassa ayosiṅghāṭakaṃ kaṇṭhe vilaggaṃ, so neva sakkuṇeyya uggilituṃ na sakkuṇeyya ogilituṃ; ",
  "mn58:6.26": "evameva kho te, rājakumāra, samaṇo gotamo imaṃ ubhatokoṭikaṃ pañhaṃ puṭṭho samāno neva sakkhiti uggilituṃ na sakkhiti ogilitun”ti. ",
  "mn58:7.1": "Tena kho pana samayena daharo kumāro mando uttānaseyyako abhayassa rājakumārassa aṅke nisinno hoti. ",
  "mn58:7.2": "Atha kho bhagavā abhayaṃ rājakumāraṃ etadavoca: ",
  "mn58:7.3": "“Taṃ kiṃ maññasi, rājakumāra, ",
  "mn58:7.4": "sacāyaṃ kumāro tuyhaṃ vā pamādamanvāya dhātiyā vā pamādamanvāya kaṭṭhaṃ vā kaṭhalaṃ vā mukhe āhareyya, kinti naṃ kareyyāsī”ti? ",
  "mn58:7.5": "“Āhareyyassāhaṃ, bhante. ",
  "mn58:7.6": "Sace, bhante, na sakkuṇeyyaṃ ādikeneva āhattuṃ, vāmena hatthena sīsaṃ pariggahetvā dakkhiṇena hatthena vaṅkaṅguliṃ karitvā salohitampi āhareyyaṃ. ",
  "mn58:7.7": "Taṃ kissa hetu? ",
  "mn58:7.8": "Atthi me, bhante, kumāre anukampā”ti. ",
  "mn58:8.1": "“Evameva kho, rājakumāra, yaṃ tathāgato vācaṃ jānāti abhūtaṃ atacchaṃ anatthasaṃhitaṃ sā ca paresaṃ appiyā amanāpā, na taṃ tathāgato vācaṃ bhāsati. ",
  "mn58:8.2": "Yampi tathāgato vācaṃ jānāti bhūtaṃ tacchaṃ anatthasaṃhitaṃ sā ca paresaṃ appiyā amanāpā, tampi tathāgato vācaṃ na bhāsati. ",
  "mn58:8.3": "Yañca kho tathāgato vācaṃ jānāti bhūtaṃ tacchaṃ atthasaṃhitaṃ sā ca paresaṃ appiyā amanāpā, tatra kālaññū tathāgato hoti tassā vācāya veyyākaraṇāya. ",
  "mn58:8.4": "Yaṃ tathāgato vācaṃ jānāti abhūtaṃ atacchaṃ anatthasaṃhitaṃ sā ca paresaṃ piyā manāpā, na taṃ tathāgato vācaṃ bhāsati. ",
  "mn58:8.5": "Yampi tathāgato vācaṃ jānāti bhūtaṃ tacchaṃ anatthasaṃhitaṃ sā ca paresaṃ piyā manāpā tampi tathāgato vācaṃ na bhāsati. ",
  "mn58:8.6": "Yañca tathāgato vācaṃ jānāti bhūtaṃ tacchaṃ atthasaṃhitaṃ sā ca paresaṃ piyā manāpā, tatra kālaññū tathāgato hoti tassā vācāya veyyākaraṇāya. ",
  "mn58:8.7": "Taṃ kissa hetu? ",
  "mn58:8.8": "Atthi, rājakumāra, tathāgatassa sattesu anukampā”ti. ",
  "mn58:9.1": "“Yeme, bhante, khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi pañhaṃ abhisaṅkharitvā tathāgataṃ upasaṅkamitvā pucchanti, ",
  "mn58:9.2": "pubbeva nu kho, etaṃ, bhante, bhagavato cetaso parivitakkitaṃ hoti ‘ye maṃ upasaṅkamitvā evaṃ pucchissanti tesāhaṃ evaṃ puṭṭho evaṃ byākarissāmī’ti, udāhu ṭhānasovetaṃ tathāgataṃ paṭibhātī”ti? ",
  "mn58:10.1": "“Tena hi, rājakumāra, taññevettha paṭipucchissāmi, yathā te khameyya tathā naṃ byākareyyāsi. ",
  "mn58:10.2": "Taṃ kiṃ maññasi, rājakumāra, ",
  "mn58:10.3": "kusalo tvaṃ rathassa aṅgapaccaṅgānan”ti? ",
  "mn58:10.4": "“Evaṃ, bhante, kusalo ahaṃ rathassa aṅgapaccaṅgānan”ti. ",
  "mn58:10.5": "“Taṃ kiṃ maññasi, rājakumāra, ",
  "mn58:10.6": "ye taṃ upasaṅkamitvā evaṃ puccheyyuṃ: ",
  "mn58:10.7": "‘kiṃ nāmidaṃ rathassa aṅgapaccaṅgan’ti? ",
  "mn58:10.8": "Pubbeva nu kho te etaṃ cetaso parivitakkitaṃ assa ‘ye maṃ upasaṅkamitvā evaṃ pucchissanti tesāhaṃ evaṃ puṭṭho evaṃ byākarissāmī’ti, udāhu ṭhānasovetaṃ paṭibhāseyyā”ti? ",
  "mn58:10.9": "“Ahañhi, bhante, rathiko saññāto kusalo rathassa aṅgapaccaṅgānaṃ. ",
  "mn58:10.10": "Sabbāni me rathassa aṅgapaccaṅgāni suviditāni. ",
  "mn58:10.11": "Ṭhānasovetaṃ maṃ paṭibhāseyyā”ti. ",
  "mn58:11.1": "“Evameva kho, rājakumāra, ye te khattiyapaṇḍitāpi brāhmaṇapaṇḍitāpi gahapatipaṇḍitāpi samaṇapaṇḍitāpi pañhaṃ abhisaṅkharitvā tathāgataṃ upasaṅkamitvā pucchanti, ṭhānasovetaṃ tathāgataṃ paṭibhāti. ",
  "mn58:11.2": "Taṃ kissa hetu? ",
  "mn58:11.3": "Sā hi, rājakumāra, tathāgatassa dhammadhātu suppaṭividdhā yassā dhammadhātuyā suppaṭividdhattā ṭhānasovetaṃ tathāgataṃ paṭibhātī”ti. ",
  "mn58:12.1": "Evaṃ vutte, abhayo rājakumāro bhagavantaṃ etadavoca: ",
  "mn58:12.2": "“abhikkantaṃ, bhante, abhikkantaṃ, bhante …pe… ",
  "mn58:12.3": "ajjatagge pāṇupetaṃ saraṇaṃ gatan”ti. ",
  "mn58:12.4": "Abhayarājakumārasuttaṃ niṭṭhitaṃ aṭṭhamaṃ. "
}