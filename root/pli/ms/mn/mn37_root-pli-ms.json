{
  "mn37:0.1": "Majjhima Nikāya 37 ",
  "mn37:0.2": "Cūḷataṇhāsaṅkhayasutta ",
  "mn37:1.1": "Evaṃ me sutaṃ—",
  "mn37:1.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde. ",
  "mn37:2.1": "Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ etadavoca: ",
  "mn37:2.2": "“kittāvatā nu kho, bhante, bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan”ti? ",
  "mn37:3.1": "“Idha, devānaminda, bhikkhuno sutaṃ hoti: ",
  "mn37:3.2": "‘sabbe dhammā nālaṃ abhinivesāyā’ti. ",
  "mn37:3.3": "Evañcetaṃ, devānaminda, bhikkhuno sutaṃ hoti: ",
  "mn37:3.4": "‘sabbe dhammā nālaṃ abhinivesāyā’ti. ",
  "mn37:3.5": "So sabbaṃ dhammaṃ abhijānāti; sabbaṃ dhammaṃ abhiññāya sabbaṃ dhammaṃ parijānāti; sabbaṃ dhammaṃ pariññāya yaṃ kiñci vedanaṃ vedeti—",
  "mn37:3.6": "sukhaṃ vā dukkhaṃ vā adukkhamasukhaṃ vā, so tāsu vedanāsu aniccānupassī viharati, virāgānupassī viharati, nirodhānupassī viharati, paṭinissaggānupassī viharati. ",
  "mn37:3.7": "So tāsu vedanāsu aniccānupassī viharanto, virāgānupassī viharanto, nirodhānupassī viharanto, paṭinissaggānupassī viharanto na kiñci loke upādiyati. ",
  "mn37:3.8": "Anupādiyaṃ na paritassati, aparitassaṃ paccattaññeva parinibbāyati: ",
  "mn37:3.9": "‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. ",
  "mn37:3.10": "Ettāvatā kho, devānaminda, bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan”ti. ",
  "mn37:4.1": "Atha kho sakko devānamindo bhagavato bhāsitaṃ abhinanditvā anumoditvā bhagavantaṃ abhivādetvā padakkhiṇaṃ katvā tatthevantaradhāyi. ",
  "mn37:5.1": "Tena kho pana samayena āyasmā mahāmoggallāno bhagavato avidūre nisinno hoti. ",
  "mn37:5.2": "Atha kho āyasmato mahāmoggallānassa etadahosi: ",
  "mn37:5.3": "“kiṃ nu kho so yakkho bhagavato bhāsitaṃ abhisamecca anumodi udāhu no; ",
  "mn37:5.4": "yannūnāhaṃ taṃ yakkhaṃ jāneyyaṃ—",
  "mn37:5.5": "yadi vā so yakkho bhagavato bhāsitaṃ abhisamecca anumodi yadi vā no”ti? ",
  "mn37:6.1": "Atha kho āyasmā mahāmoggallāno—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—pubbārāme migāramātupāsāde antarahito devesu tāvatiṃsesu pāturahosi. ",
  "mn37:7.1": "Tena kho pana samayena sakko devānamindo ekapuṇḍarīke uyyāne dibbehi pañcahi tūriyasatehi samappito samaṅgībhūto paricāreti. ",
  "mn37:7.2": "Addasā kho sakko devānamindo āyasmantaṃ mahāmoggallānaṃ dūratova āgacchantaṃ. ",
  "mn37:7.3": "Disvāna tāni dibbāni pañca tūriyasatāni paṭippaṇāmetvā yenāyasmā mahāmoggallāno tenupasaṅkami; upasaṅkamitvā āyasmantaṃ mahāmoggallānaṃ etadavoca: ",
  "mn37:7.4": "“ehi kho, mārisa moggallāna, svāgataṃ, mārisa moggallāna. ",
  "mn37:7.5": "Cirassaṃ kho, mārisa moggallāna, imaṃ pariyāyaṃ akāsi yadidaṃ idhāgamanāya. ",
  "mn37:7.6": "Nisīda, mārisa moggallāna, idamāsanaṃ paññattan”ti. ",
  "mn37:7.7": "Nisīdi kho āyasmā mahāmoggallāno paññatte āsane. ",
  "mn37:7.8": "Sakkopi kho devānamindo aññataraṃ nīcaṃ āsanaṃ gahetvā ekamantaṃ nisīdi. ",
  "mn37:7.9": "Ekamantaṃ nisinnaṃ kho sakkaṃ devānamindaṃ āyasmā mahāmoggallāno etadavoca: ",
  "mn37:8.1": "“yathā kathaṃ pana kho, kosiya, bhagavā saṃkhittena taṇhāsaṅkhayavimuttiṃ abhāsi? ",
  "mn37:8.2": "Sādhu mayampi etissā kathāya bhāgino assāma savanāyā”ti. ",
  "mn37:8.3": "“Mayaṃ kho, mārisa moggallāna, bahukiccā bahukaraṇīyā—",
  "mn37:8.4": "appeva sakena karaṇīyena, api ca devānaṃyeva tāvatiṃsānaṃ karaṇīyena. ",
  "mn37:8.5": "Api ca, mārisa moggallāna, sussutaṃyeva hoti suggahitaṃ sumanasikataṃ sūpadhāritaṃ, yaṃ no khippameva antaradhāyati. ",
  "mn37:8.6": "Bhūtapubbaṃ, mārisa moggallāna, devāsurasaṅgāmo samupabyūḷho ahosi. ",
  "mn37:8.7": "Tasmiṃ kho pana, mārisa moggallāna, saṅgāme devā jiniṃsu, asurā parājiniṃsu. ",
  "mn37:8.8": "So kho ahaṃ, mārisa moggallāna, taṃ saṅgāmaṃ abhivijinitvā vijitasaṅgāmo tato paṭinivattitvā vejayantaṃ nāma pāsādaṃ māpesiṃ. ",
  "mn37:8.9": "Vejayantassa kho, mārisa moggallāna, pāsādassa ekasataṃ niyyūhaṃ. ",
  "mn37:8.10": "Ekekasmiṃ niyyūhe satta satta kūṭāgārasatāni. ",
  "mn37:8.11": "Ekamekasmiṃ kūṭāgāre satta satta accharāyo. ",
  "mn37:8.12": "Ekamekissā accharāya satta satta paricārikāyo. ",
  "mn37:8.13": "Iccheyyāsi no tvaṃ, mārisa moggallāna, vejayantassa pāsādassa rāmaṇeyyakaṃ daṭṭhun”ti? ",
  "mn37:8.14": "Adhivāsesi kho āyasmā mahāmoggallāno tuṇhībhāvena. ",
  "mn37:9.1": "Atha kho sakko ca devānamindo vessavaṇo ca mahārājā āyasmantaṃ mahāmoggallānaṃ purakkhatvā yena vejayanto pāsādo tenupasaṅkamiṃsu. ",
  "mn37:9.2": "Addasaṃsu kho sakkassa devānamindassa paricārikāyo āyasmantaṃ mahāmoggallānaṃ dūratova āgacchantaṃ; ",
  "mn37:9.3": "disvā ottappamānā hirīyamānā sakaṃ sakaṃ ovarakaṃ pavisiṃsu. ",
  "mn37:10.1": "Seyyathāpi nāma suṇisā sasuraṃ disvā ottappati hirīyati; ",
  "mn37:10.2": "evameva sakkassa devānamindassa paricārikāyo āyasmantaṃ mahāmoggallānaṃ disvā ottappamānā hirīyamānā sakaṃ sakaṃ ovarakaṃ pavisiṃsu. ",
  "mn37:10.3": "Atha kho sakko ca devānamindo vessavaṇo ca mahārājā āyasmantaṃ mahāmoggallānaṃ vejayante pāsāde anucaṅkamāpenti anuvicarāpenti: ",
  "mn37:10.4": "“idampi, mārisa moggallāna, passa vejayantassa pāsādassa rāmaṇeyyakaṃ; ",
  "mn37:10.5": "idampi, mārisa moggallāna, passa vejayantassa pāsādassa rāmaṇeyyakan”ti. ",
  "mn37:10.6": "“Sobhati idaṃ āyasmato kosiyassa, yathā taṃ pubbe katapuññassa. ",
  "mn37:10.7": "Manussāpi kiñcideva rāmaṇeyyakaṃ disvā evamāhaṃsu: ",
  "mn37:10.8": "‘sobhati vata bho yathā devānaṃ tāvatiṃsānan’ti. ",
  "mn37:10.9": "Tayidaṃ āyasmato kosiyassa sobhati, yathā taṃ pubbe katapuññassā”ti. ",
  "mn37:11.1": "Atha kho āyasmato mahāmoggallānassa etadahosi: ",
  "mn37:11.2": "“atibāḷhaṃ kho ayaṃ yakkho pamatto viharati. ",
  "mn37:11.3": "Yannūnāhaṃ imaṃ yakkhaṃ saṃvejeyyan”ti. ",
  "mn37:11.4": "Atha kho āyasmā mahāmoggallāno tathārūpaṃ iddhābhisaṅkhāraṃ abhisaṅkhāsi yathā vejayantaṃ pāsādaṃ pādaṅguṭṭhakena saṅkampesi sampakampesi sampavedhesi. ",
  "mn37:11.5": "Atha kho sakko ca devānamindo, vessavaṇo ca mahārājā, devā ca tāvatiṃsā acchariyabbhutacittajātā ahesuṃ: ",
  "mn37:11.6": "“acchariyaṃ vata, bho, abbhutaṃ vata, bho. ",
  "mn37:11.7": "Samaṇassa mahiddhikatā mahānubhāvatā, yatra hi nāma dibbabhavanaṃ pādaṅguṭṭhakena saṅkampessati sampakampessati sampavedhessatī”ti. ",
  "mn37:12.1": "Atha kho āyasmā mahāmoggallāno sakkaṃ devānamindaṃ saṃviggaṃ lomahaṭṭhajātaṃ viditvā sakkaṃ devānamindaṃ etadavoca: ",
  "mn37:12.2": "“yathā kathaṃ pana kho, kosiya, bhagavā saṃkhittena taṇhāsaṅkhayavimuttiṃ abhāsi? ",
  "mn37:12.3": "Sādhu mayampi etissā kathāya bhāgino assāma savanāyā”ti. ",
  "mn37:12.4": "“Idhāhaṃ, mārisa moggallāna, yena bhagavā tenupasaṅkamiṃ; upasaṅkamitvā bhagavantaṃ abhivādetvā ekamantaṃ aṭṭhāsiṃ. Ekamantaṃ ṭhito kho ahaṃ, mārisa moggallāna, bhagavantaṃ etadavocaṃ: ",
  "mn37:12.5": "‘kittāvatā nu kho, bhante, bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti? ",
  "mn37:13.1": "Evaṃ vutte, mārisa moggallāna, bhagavā maṃ etadavoca: ",
  "mn37:13.2": "‘idha, devānaminda, bhikkhuno sutaṃ hoti: ",
  "mn37:13.3": "“sabbe dhammā nālaṃ abhinivesāyā”ti. ",
  "mn37:13.4": "Evañcetaṃ, devānaminda, bhikkhuno sutaṃ hoti ",
  "mn37:13.5": "“sabbe dhammā nālaṃ abhinivesāyā”ti. ",
  "mn37:13.6": "So sabbaṃ dhammaṃ abhijānāti, sabbaṃ dhammaṃ abhiññāya sabbaṃ dhammaṃ parijānāti, sabbaṃ dhammaṃ pariññāya yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā. ",
  "mn37:13.7": "So tāsu vedanāsu aniccānupassī viharati, virāgānupassī viharati, nirodhānupassī viharati, paṭinissaggānupassī viharati. ",
  "mn37:13.8": "So tāsu vedanāsu aniccānupassī viharanto, virāgānupassī viharanto, nirodhānupassī viharanto, paṭinissaggānupassī viharanto na kiñci loke upādiyati, ",
  "mn37:13.9": "anupādiyaṃ na paritassati, aparitassaṃ paccattaññeva parinibbāyati: ",
  "mn37:13.10": "“khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti. ",
  "mn37:13.11": "Ettāvatā kho, devānaminda, bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti. ",
  "mn37:13.12": "Evaṃ kho me, mārisa moggallāna, bhagavā saṅkhittena taṇhāsaṅkhayavimuttiṃ abhāsī”ti. ",
  "mn37:14.1": "Atha kho āyasmā mahāmoggallāno sakkassa devānamindassa bhāsitaṃ abhinanditvā anumoditvā—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—devesu tāvatiṃsesu antarahito pubbārāme migāramātupāsāde pāturahosi. ",
  "mn37:14.2": "Atha kho sakkassa devānamindassa paricārikāyo acirapakkante āyasmante mahāmoggallāne sakkaṃ devānamindaṃ etadavocuṃ: ",
  "mn37:14.3": "“eso nu te, mārisa, so bhagavā satthā”ti? ",
  "mn37:14.4": "“Na kho me, mārisa, so bhagavā satthā. ",
  "mn37:14.5": "Sabrahmacārī me eso āyasmā mahāmoggallāno”ti. ",
  "mn37:14.6": "“Lābhā te, mārisa, suladdhaṃ te, mārisa ",
  "mn37:14.7": "yassa te sabrahmacārī evaṃmahiddhiko evaṃmahānubhāvo. ",
  "mn37:14.8": "Aho nūna te so bhagavā satthā”ti. ",
  "mn37:15.1": "Atha kho āyasmā mahāmoggallāno yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā mahāmoggallāno bhagavantaṃ etadavoca: ",
  "mn37:15.2": "“abhijānāti no, bhante, bhagavā ahu ñātaññatarassa mahesakkhassa yakkhassa saṃkhittena taṇhāsaṅkhayavimuttiṃ bhāsitā”ti? ",
  "mn37:15.3": "“Abhijānāmahaṃ, moggallāna, idha sakko devānamindo yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, moggallāna, sakko devānamindo maṃ etadavoca: ",
  "mn37:15.4": "‘kittāvatā nu kho, bhante, bhikkhu saṃkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti. ",
  "mn37:15.5": "Evaṃ vutte, ahaṃ, moggallāna, sakkaṃ devānamindaṃ etadavocaṃ ",
  "mn37:15.6": "‘idha devānaminda, bhikkhuno sutaṃ hoti ",
  "mn37:15.7": "“sabbe dhammā nālaṃ abhinivesāyā”ti. ",
  "mn37:15.8": "Evaṃ cetaṃ, devānaminda, bhikkhuno sutaṃ hoti ",
  "mn37:15.9": "“sabbe dhammā nālaṃ abhinivesāyā”ti. ",
  "mn37:15.10": "So sabbaṃ dhammaṃ abhijānāti, sabbaṃ dhammaṃ abhiññāya sabbaṃ dhammaṃ parijānāti, sabbaṃ dhammaṃ pariññāya yaṃ kiñci vedanaṃ vedeti sukhaṃ vā dukkhaṃ vā adukkhamasukhaṃ vā. ",
  "mn37:15.11": "So tāsu vedanāsu aniccānupassī viharati, virāgānupassī viharati, nirodhānupassī viharati, paṭinissaggānupassī viharati. ",
  "mn37:15.12": "So tāsu vedanāsu aniccānupassī viharanto, virāgānupassī viharanto, nirodhānupassī viharanto, ",
  "mn37:15.13": "paṭinissaggānupassī viharanto na kiñci loke upādiyati, ",
  "mn37:15.14": "anupādiyaṃ na paritassati, aparitassaṃ paccattaññeva parinibbāyati: ",
  "mn37:15.15": "“khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti. ",
  "mn37:15.16": "Ettāvatā kho, devānaminda, bhikkhu saṃkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti. ",
  "mn37:15.17": "Evaṃ kho ahaṃ, moggallāna, abhijānāmi sakkassa devānamindassa saṃkhittena taṇhāsaṅkhayavimuttiṃ bhāsitā”ti. ",
  "mn37:15.18": "Idamavoca bhagavā. ",
  "mn37:15.19": "Attamano āyasmā mahāmoggallāno bhagavato bhāsitaṃ abhinandīti. ",
  "mn37:15.20": "Cūḷataṇhāsaṅkhayasuttaṃ niṭṭhitaṃ sattamaṃ. "
}