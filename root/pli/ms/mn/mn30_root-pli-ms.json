{
  "mn30:0.1": "Majjhima Nikāya 30 ",
  "mn30:0.2": "Cūḷasāropamasutta ",
  "mn30:1.1": "Evaṃ me sutaṃ—",
  "mn30:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn30:2.1": "Atha kho piṅgalakoccho brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "mn30:2.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho piṅgalakoccho brāhmaṇo bhagavantaṃ etadavoca: ",
  "mn30:2.3": "“yeme, bho gotama, samaṇabrāhmaṇā saṃghino gaṇino gaṇācariyā ñātā yasassino titthakarā sādhusammatā, bahujanassa, ",
  "mn30:2.4": "seyyathidaṃ—pūraṇo kassapo, makkhali gosālo, ajito kesakambalo, pakudho kaccāyano, sañcayo belaṭṭhaputto, nigaṇṭho nāṭaputto, ",
  "mn30:2.5": "sabbete sakāya paṭiññāya abbhaññaṃsu sabbeva nābbhaññaṃsu, udāhu ekacce abbhaññaṃsu ekacce nābbhaññaṃsū”ti? ",
  "mn30:2.6": "“Alaṃ, brāhmaṇa, tiṭṭhatetaṃ—",
  "mn30:2.7": "sabbete sakāya paṭiññāya abbhaññaṃsu sabbeva nābbhaññaṃsu, udāhu ekacce abbhaññaṃsu ekacce nābbhaññaṃsūti. ",
  "mn30:2.8": "Dhammaṃ te, brāhmaṇa, desessāmi, ",
  "mn30:2.9": "taṃ suṇāhi, sādhukaṃ manasi karohi, bhāsissāmī”ti. ",
  "mn30:2.10": "“Evaṃ, bho”ti kho piṅgalakoccho brāhmaṇo bhagavato paccassosi. ",
  "mn30:2.11": "Bhagavā etadavoca: ",
  "mn30:3.1": "“Seyyathāpi, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkameyya ‘sāran’ti maññamāno. ",
  "mn30:3.2": "Tamenaṃ cakkhumā puriso disvā evaṃ vadeyya: ",
  "mn30:3.3": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn30:3.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkanto “sāran”ti maññamāno. ",
  "mn30:3.5": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn30:4.1": "Seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkameyya ‘sāran’ti maññamāno. ",
  "mn30:4.2": "Tamenaṃ cakkhumā puriso disvā evaṃ vadeyya: ",
  "mn30:4.3": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn30:4.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ papaṭikaṃ chetvā ādāya pakkanto “sāran”ti maññamāno. ",
  "mn30:4.5": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn30:5.1": "Seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ, tacaṃ chetvā ādāya pakkameyya ‘sāran’ti maññamāno. ",
  "mn30:5.2": "Tamenaṃ cakkhumā puriso disvā evaṃ vadeyya: ",
  "mn30:5.3": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn30:5.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ, tacaṃ chetvā ādāya pakkanto “sāran”ti maññamāno. ",
  "mn30:5.5": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn30:6.1": "Seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkameyya ‘sāran’ti maññamāno. ",
  "mn30:6.2": "Tamenaṃ cakkhumā puriso disvā evaṃ vadeyya: ",
  "mn30:6.3": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn30:6.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkanto “sāran”ti maññamāno. ",
  "mn30:6.5": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn30:7.1": "Seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya pakkameyya ‘sāran’ti jānamāno. ",
  "mn30:7.2": "Tamenaṃ cakkhumā puriso disvā evaṃ vadeyya: ",
  "mn30:7.3": "‘aññāsi vatāyaṃ bhavaṃ puriso sāraṃ, aññāsi phegguṃ, aññāsi tacaṃ, aññāsi papaṭikaṃ, aññāsi sākhāpalāsaṃ. ",
  "mn30:7.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya pakkanto “sāran”ti jānamāno. ",
  "mn30:7.5": "Yañcassa sārena sārakaraṇīyaṃ tañcassa atthaṃ anubhavissatī’ti. ",
  "mn30:8.1": "Evameva kho, brāhmaṇa, idhekacco puggalo saddhā agārasmā anagāriyaṃ pabbajito hoti: ",
  "mn30:8.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn30:8.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn30:8.4": "So evaṃ pabbajito samāno lābhasakkārasilokaṃ abhinibbatteti. ",
  "mn30:8.5": "So tena lābhasakkārasilokena attamano hoti paripuṇṇasaṅkappo. ",
  "mn30:8.6": "So tena lābhasakkārasilokena attānukkaṃseti, paraṃ vambheti: ",
  "mn30:8.7": "‘ahamasmi lābhasakkārasilokavā, ime panaññe bhikkhū appaññātā appesakkhā’ti. ",
  "mn30:8.8": "Lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko. ",
  "mn30:8.9": "Seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkanto ‘sāran’ti maññamāno. ",
  "mn30:8.10": "Yañcassa sārena sārakaraṇīyaṃ tañcassa atthaṃ nānubhavissati. ",
  "mn30:8.11": "Tathūpamāhaṃ, brāhmaṇa, imaṃ puggalaṃ vadāmi. ",
  "mn30:9.1": "Idha pana, brāhmaṇa, ekacco puggalo saddhā agārasmā anagāriyaṃ pabbajito hoti: ",
  "mn30:9.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn30:9.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn30:9.4": "So evaṃ pabbajito samāno lābhasakkārasilokaṃ abhinibbatteti. ",
  "mn30:9.5": "So tena lābhasakkārasilokena na attamano hoti na paripuṇṇasaṅkappo. ",
  "mn30:9.6": "So tena lābhasakkārasilokena na attānukkaṃseti, na paraṃ vambheti. ",
  "mn30:9.7": "Lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:9.8": "So sīlasampadaṃ ārādheti. ",
  "mn30:9.9": "So tāya sīlasampadāya attamano hoti, paripuṇṇasaṅkappo. ",
  "mn30:9.10": "So tāya sīlasampadāya attānukkaṃseti, paraṃ vambheti: ",
  "mn30:9.11": "‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti. ",
  "mn30:9.12": "Sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko. ",
  "mn30:9.13": "Seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkanto ‘sāran’ti maññamāno. ",
  "mn30:9.14": "Yañcassa sārena sārakaraṇīyaṃ, tañcassa atthaṃ nānubhavissati. ",
  "mn30:9.15": "Tathūpamāhaṃ, brāhmaṇa, imaṃ puggalaṃ vadāmi. ",
  "mn30:10.1": "Idha pana, brāhmaṇa, ekacco puggalo saddhā agārasmā anagāriyaṃ pabbajito hoti: ",
  "mn30:10.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn30:10.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn30:10.4": "So evaṃ pabbajito samāno lābhasakkārasilokaṃ abhinibbatteti. ",
  "mn30:10.5": "So tena lābhasakkārasilokena na attamano hoti, na paripuṇṇasaṅkappo. ",
  "mn30:10.6": "So tena lābhasakkārasilokena na attānukkaṃseti, na paraṃ vambheti. ",
  "mn30:10.7": "Lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:10.8": "So sīlasampadaṃ ārādheti. ",
  "mn30:10.9": "So tāya sīlasampadāya attamano hoti no ca kho paripuṇṇasaṅkappo. ",
  "mn30:10.10": "So tāya sīlasampadāya na attānukkaṃseti, na paraṃ vambheti. ",
  "mn30:10.11": "Sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:10.12": "So samādhisampadaṃ ārādheti. ",
  "mn30:10.13": "So tāya samādhisampadāya attamano hoti, paripuṇṇasaṅkappo. ",
  "mn30:10.14": "So tāya samādhisampadāya attānukkaṃseti, paraṃ vambheti: ",
  "mn30:10.15": "‘ahamasmi samāhito ekaggacitto, ime panaññe bhikkhū asamāhitā vibbhantacittā’ti. ",
  "mn30:10.16": "Samādhisampadāya ca ye aññe dhammā uttaritarā ca paṇītatarā ca, tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko. ",
  "mn30:10.17": "Seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ, tacaṃ chetvā ādāya pakkanto ‘sāran’ti maññamāno. ",
  "mn30:10.18": "Yañcassa sārena sārakaraṇīyaṃ tañcassa atthaṃ nānubhavissati. ",
  "mn30:10.19": "Tathūpamāhaṃ, brāhmaṇa, imaṃ puggalaṃ vadāmi. ",
  "mn30:11.1": "Idha pana, brāhmaṇa, ekacco puggalo saddhā agārasmā anagāriyaṃ pabbajito hoti: ",
  "mn30:11.2": "‘otiṇṇomhi jātiyā jarāya maraṇena …pe… ",
  "mn30:11.3": "antakiriyā paññāyethā’ti. ",
  "mn30:11.4": "So evaṃ pabbajito samāno lābhasakkārasilokaṃ abhinibbatteti. ",
  "mn30:11.5": "So tena lābhasakkārasilokena na attamano hoti na paripuṇṇasaṅkappo. ",
  "mn30:11.6": "So tena lābhasakkārasilokena na attānukkaṃseti, na paraṃ vambheti. ",
  "mn30:11.7": "Lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:11.8": "So sīlasampadaṃ ārādheti. ",
  "mn30:11.9": "So tāya sīlasampadāya attamano hoti, no ca kho paripuṇṇasaṅkappo. ",
  "mn30:11.10": "So tāya sīlasampadāya na attānukkaṃseti, na paraṃ vambheti. ",
  "mn30:11.11": "Sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:11.12": "So samādhisampadaṃ ārādheti. ",
  "mn30:11.13": "So tāya samādhisampadāya attamano hoti, no ca kho paripuṇṇasaṅkappo. ",
  "mn30:11.14": "So tāya samādhisampadāya na attānukkaṃseti, na paraṃ vambheti. ",
  "mn30:11.15": "Samādhisampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:11.16": "So ñāṇadassanaṃ ārādheti. ",
  "mn30:11.17": "So tena ñāṇadassanena attamano hoti, paripuṇṇasaṅkappo. ",
  "mn30:11.18": "So tena ñāṇadassanena attānukkaṃseti, paraṃ vambheti: ",
  "mn30:11.19": "‘ahamasmi jānaṃ passaṃ viharāmi, ime panaññe bhikkhū ajānaṃ apassaṃ viharantī’ti. ",
  "mn30:11.20": "Ñāṇadassanena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko. ",
  "mn30:11.21": "Seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkanto ‘sāran’ti maññamāno. ",
  "mn30:11.22": "Yañcassa sārena sārakaraṇīyaṃ tañcassa atthaṃ nānubhavissati. ",
  "mn30:11.23": "Tathūpamāhaṃ, brāhmaṇa, imaṃ puggalaṃ vadāmi. ",
  "mn30:12.1": "Idha pana, brāhmaṇa, ekacco puggalo saddhā agārasmā anagāriyaṃ pabbajito hoti: ",
  "mn30:12.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn30:12.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn30:12.4": "So evaṃ pabbajito samāno lābhasakkārasilokaṃ abhinibbatteti. ",
  "mn30:12.5": "So tena lābhasakkārasilokena na attamano hoti, na paripuṇṇasaṅkappo. ",
  "mn30:12.6": "So tena lābhasakkārasilokena na attānukkaṃseti, na paraṃ vambheti. ",
  "mn30:12.7": "Lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:12.8": "So sīlasampadaṃ ārādheti. ",
  "mn30:12.9": "So tāya sīlasampadāya attamano hoti, no ca kho paripuṇṇasaṅkappo. ",
  "mn30:12.10": "So tāya sīlasampadāya na attānukkaṃseti, na paraṃ vambheti. ",
  "mn30:12.11": "Sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:12.12": "So samādhisampadaṃ ārādheti. ",
  "mn30:12.13": "So tāya samādhisampadāya attamano hoti, no ca kho paripuṇṇasaṅkappo. ",
  "mn30:12.14": "So tāya samādhisampadāya na attānukkaṃseti, na paraṃ vambheti. ",
  "mn30:12.15": "Samādhisampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:12.16": "So ñāṇadassanaṃ ārādheti. ",
  "mn30:12.17": "So tena ñāṇadassanena attamano hoti, no ca kho paripuṇṇasaṅkappo. ",
  "mn30:12.18": "So tena ñāṇadassanena na attānukkaṃseti, na paraṃ vambheti. ",
  "mn30:12.19": "Ñāṇadassanena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko. ",
  "mn30:12.20": "Katame ca, brāhmaṇa, dhammā ñāṇadassanena uttaritarā ca paṇītatarā ca? ",
  "mn30:13.1": "Idha, brāhmaṇa, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati. ",
  "mn30:13.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:14.1": "Puna caparaṃ, brāhmaṇa, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. ",
  "mn30:14.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:15.1": "Puna caparaṃ, brāhmaṇa, bhikkhu pītiyā ca virāgā upekkhako ca viharati, sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti: ‘upekkhako satimā sukhavihārī’ti tatiyaṃ jhānaṃ upasampajja viharati. ",
  "mn30:15.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:16.1": "Puna caparaṃ, brāhmaṇa, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati. ",
  "mn30:16.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:17.1": "Puna caparaṃ, brāhmaṇa, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati. ",
  "mn30:17.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:18.1": "Puna caparaṃ, brāhmaṇa, bhikkhu sabbaso ākāsānañcāyatanaṃ samatikkamma ‘anantaṃ viññāṇan’ti viññāṇañcāyatanaṃ upasampajja viharati. ",
  "mn30:18.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:19.1": "Puna caparaṃ, brāhmaṇa, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati. ",
  "mn30:19.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:20.1": "Puna caparaṃ, brāhmaṇa, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati. ",
  "mn30:20.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:21.1": "Puna caparaṃ, brāhmaṇa, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti. ",
  "mn30:21.2": "Ayampi kho, brāhmaṇa, dhammo ñāṇadassanena uttaritaro ca paṇītataro ca. ",
  "mn30:21.3": "Ime kho, brāhmaṇa, dhammā ñāṇadassanena uttaritarā ca paṇītatarā ca. ",
  "mn30:22.1": "Seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraṃyeva chetvā ādāya pakkanto ‘sāran’ti jānamāno. ",
  "mn30:22.2": "Yañcassa sārena sārakaraṇīyaṃ tañcassa atthaṃ anubhavissati. ",
  "mn30:22.3": "Tathūpamāhaṃ, brāhmaṇa, imaṃ puggalaṃ vadāmi. ",
  "mn30:23.1": "Iti kho, brāhmaṇa, nayidaṃ brahmacariyaṃ lābhasakkārasilokānisaṃsaṃ, na sīlasampadānisaṃsaṃ, na samādhisampadānisaṃsaṃ, na ñāṇadassanānisaṃsaṃ. ",
  "mn30:23.2": "Yā ca kho ayaṃ, brāhmaṇa, akuppā cetovimutti—",
  "mn30:23.3": "etadatthamidaṃ, brāhmaṇa, brahmacariyaṃ, etaṃ sāraṃ etaṃ pariyosānan”ti. ",
  "mn30:24.1": "Evaṃ vutte, piṅgalakoccho brāhmaṇo bhagavantaṃ etadavoca: ",
  "mn30:24.2": "“abhikkantaṃ, bho gotama, abhikkantaṃ, bho gotama …pe… ",
  "mn30:24.3": "upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "mn30:24.4": "Cūḷasāropamasuttaṃ niṭṭhitaṃ dasamaṃ. ",
  "mn30:24.5": "Opammavaggo niṭṭhito tatiyo. ",
  "mn30:24.6": "Moḷiyaphaggunariṭṭhañca nāmo, ",
  "mn30:24.7": "Andhavane kathipuṇṇaṃ nivāpo; ",
  "mn30:24.8": "Rāsikaṇerumahāgajanāmo, ",
  "mn30:24.9": "Sārūpamo puna piṅgalakoccho. "
}