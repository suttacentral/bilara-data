{
  "mn115:0.1": "Majjhima Nikāya 115 ",
  "mn115:0.2": "Bahudhātukasutta ",
  "mn115:1.1": "Evaṃ me sutaṃ—",
  "mn115:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn115:1.3": "Tatra kho bhagavā bhikkhū āmantesi: ",
  "mn115:1.4": "“bhikkhavo”ti. ",
  "mn115:1.5": "“Bhadante”ti te bhikkhū bhagavato paccassosuṃ. ",
  "mn115:1.6": "Bhagavā etadavoca: ",
  "mn115:2.1": "“Yāni kānici, bhikkhave, bhayāni uppajjanti sabbāni tāni bālato uppajjanti, no paṇḍitato; ",
  "mn115:2.2": "ye keci upaddavā uppajjanti sabbe te bālato uppajjanti, no paṇḍitato; ",
  "mn115:2.3": "ye keci upasaggā uppajjanti sabbe te bālato uppajjanti, no paṇḍitato. ",
  "mn115:2.4": "Seyyathāpi, bhikkhave, naḷāgārā vā tiṇāgārā vā aggi mutto kūṭāgārānipi dahati ullittāvalittāni nivātāni phusitaggaḷāni pihitavātapānāni; ",
  "mn115:2.5": "evameva kho, bhikkhave, yāni kānici bhayāni uppajjanti sabbāni tāni bālato uppajjanti, no paṇḍitato; ",
  "mn115:2.6": "ye keci upaddavā uppajjanti sabbe te bālato uppajjanti, no paṇḍitato; ",
  "mn115:2.7": "ye keci upasaggā uppajjanti sabbe te bālato uppajjanti, no paṇḍitato. ",
  "mn115:2.8": "Iti kho, bhikkhave, sappaṭibhayo bālo, appaṭibhayo paṇḍito; ",
  "mn115:2.9": "saupaddavo bālo, anupaddavo paṇḍito; ",
  "mn115:2.10": "saupasaggo bālo, anupasaggo paṇḍito. ",
  "mn115:2.11": "Natthi, bhikkhave, paṇḍitato bhayaṃ, natthi paṇḍitato upaddavo, natthi paṇḍitato upasaggo. ",
  "mn115:2.12": "Tasmātiha, bhikkhave, ‘paṇḍitā bhavissāma vīmaṃsakā’ti—",
  "mn115:2.13": "evañhi vo, bhikkhave, sikkhitabban”ti. ",
  "mn115:3.1": "Evaṃ vutte, āyasmā ānando bhagavantaṃ etadavoca: ",
  "mn115:3.2": "“kittāvatā nu kho, bhante, paṇḍito bhikkhu ‘vīmaṃsako’ti alaṃvacanāyā”ti? ",
  "mn115:3.3": "“Yato kho, ānanda, bhikkhu dhātukusalo ca hoti, āyatanakusalo ca hoti, paṭiccasamuppādakusalo ca hoti, ṭhānāṭhānakusalo ca hoti—",
  "mn115:3.4": "ettāvatā kho, ānanda, paṇḍito bhikkhu ‘vīmaṃsako’ti alaṃvacanāyā”ti. ",
  "mn115:4.1": "“Kittāvatā pana, bhante, ‘dhātukusalo bhikkhū’ti alaṃvacanāyā”ti? ",
  "mn115:4.2": "“Aṭṭhārasa kho imā, ānanda, dhātuyo—",
  "mn115:4.3": "cakkhudhātu, rūpadhātu, cakkhuviññāṇadhātu; ",
  "mn115:4.4": "sotadhātu, saddadhātu, sotaviññāṇadhātu; ",
  "mn115:4.5": "ghānadhātu, gandhadhātu, ghānaviññāṇadhātu; ",
  "mn115:4.6": "jivhādhātu, rasadhātu, jivhāviññāṇadhātu; ",
  "mn115:4.7": "kāyadhātu, phoṭṭhabbadhātu, kāyaviññāṇadhātu; ",
  "mn115:4.8": "manodhātu, dhammadhātu, manoviññāṇadhātu. ",
  "mn115:4.9": "Imā kho, ānanda, aṭṭhārasa dhātuyo yato jānāti passati—",
  "mn115:4.10": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (1) ",
  "mn115:5.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṃvacanāyā”ti? ",
  "mn115:5.2": "“Siyā, ānanda. ",
  "mn115:5.3": "Chayimā, ānanda, dhātuyo—",
  "mn115:5.4": "pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. ",
  "mn115:5.5": "Imā kho, ānanda, cha dhātuyo yato jānāti passati—",
  "mn115:5.6": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (2) ",
  "mn115:6.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṃvacanāyā”ti? ",
  "mn115:6.2": "“Siyā, ānanda. ",
  "mn115:6.3": "Chayimā, ānanda, dhātuyo—",
  "mn115:6.4": "sukhadhātu, dukkhadhātu, somanassadhātu, domanassadhātu, upekkhādhātu, avijjādhātu. ",
  "mn115:6.5": "Imā kho, ānanda, cha dhātuyo yato jānāti passati—",
  "mn115:6.6": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (3) ",
  "mn115:7.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṃvacanāyā”ti? ",
  "mn115:7.2": "“Siyā, ānanda. ",
  "mn115:7.3": "Chayimā, ānanda, dhātuyo—",
  "mn115:7.4": "kāmadhātu, nekkhammadhātu, byāpādadhātu, abyāpādadhātu, vihiṃsādhātu, avihiṃsādhātu. ",
  "mn115:7.5": "Imā kho, ānanda, cha dhātuyo yato jānāti passati—",
  "mn115:7.6": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (4) ",
  "mn115:8.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṃvacanāyā”ti? ",
  "mn115:8.2": "“Siyā, ānanda. ",
  "mn115:8.3": "Tisso imā, ānanda, dhātuyo—",
  "mn115:8.4": "kāmadhātu, rūpadhātu, arūpadhātu. ",
  "mn115:8.5": "Imā kho, ānanda, tisso dhātuyo yato jānāti passati—",
  "mn115:8.6": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (5) ",
  "mn115:9.1": "“Siyā pana, bhante, aññopi pariyāyo, yathā ‘dhātukusalo bhikkhū’ti alaṃvacanāyā”ti? ",
  "mn115:9.2": "“Siyā, ānanda. ",
  "mn115:9.3": "Dve imā, ānanda, dhātuyo—",
  "mn115:9.4": "saṅkhatādhātu, asaṅkhatādhātu. ",
  "mn115:9.5": "Imā kho, ānanda, dve dhātuyo yato jānāti passati—",
  "mn115:9.6": "ettāvatāpi kho, ānanda, ‘dhātukusalo bhikkhū’ti alaṃvacanāyā”ti. (6) ",
  "mn115:10.1": "“Kittāvatā pana, bhante, ‘āyatanakusalo bhikkhū’ti alaṃvacanāyā”ti? ",
  "mn115:10.2": "“Cha kho panimāni, ānanda, ajjhattikabāhirāni āyatanāni—",
  "mn115:10.3": "cakkhu ceva rūpā ca sotañca saddā ca ghānañca gandhā ca jivhā ca rasā ca kāyo ca phoṭṭhabbā ca mano ca dhammā ca. ",
  "mn115:10.4": "Imāni kho, ānanda, cha ajjhattikabāhirāni āyatanāni yato jānāti passati—",
  "mn115:10.5": "ettāvatā kho, ānanda, ‘āyatanakusalo bhikkhū’ti alaṃvacanāyā”ti. ",
  "mn115:11.1": "“Kittāvatā pana, bhante, ‘paṭiccasamuppādakusalo bhikkhū’ti alaṃvacanāyā”ti? ",
  "mn115:11.2": "“Idhānanda, bhikkhu evaṃ pajānāti: ",
  "mn115:11.3": "‘imasmiṃ sati idaṃ hoti, imassuppādā idaṃ uppajjati, ",
  "mn115:11.4": "imasmiṃ asati idaṃ na hoti, imassa nirodhā idaṃ nirujjhati, yadidaṃ—",
  "mn115:11.5": "avijjāpaccayā saṅkhārā, ",
  "mn115:11.6": "saṅkhārapaccayā viññāṇaṃ, ",
  "mn115:11.7": "viññāṇapaccayā nāmarūpaṃ, ",
  "mn115:11.8": "nāmarūpapaccayā saḷāyatanaṃ, ",
  "mn115:11.9": "saḷāyatanapaccayā phasso, ",
  "mn115:11.10": "phassapaccayā vedanā, ",
  "mn115:11.11": "vedanāpaccayā taṇhā, ",
  "mn115:11.12": "taṇhāpaccayā upādānaṃ, ",
  "mn115:11.13": "upādānapaccayā bhavo, ",
  "mn115:11.14": "bhavapaccayā jāti, ",
  "mn115:11.15": "jātipaccayā jarāmaraṇaṃ sokaparidevadukkhadomanassūpāyāsā sambhavanti. ",
  "mn115:11.16": "Evametassa kevalassa dukkhakkhandhassa samudayo hoti. ",
  "mn115:11.17": "Avijjāya tveva asesavirāganirodhā saṅkhāranirodho, ",
  "mn115:11.18": "saṅkhāranirodhā viññāṇanirodho, ",
  "mn115:11.19": "viññāṇanirodhā nāmarūpanirodho, ",
  "mn115:11.20": "nāmarūpanirodhā saḷāyatananirodho, ",
  "mn115:11.21": "saḷāyatananirodhā phassanirodho, ",
  "mn115:11.22": "phassanirodhā vedanānirodho, ",
  "mn115:11.23": "vedanānirodhā taṇhānirodho, ",
  "mn115:11.24": "taṇhānirodhā upādānanirodho, ",
  "mn115:11.25": "upādānanirodhā bhavanirodho, ",
  "mn115:11.26": "bhavanirodhā jātinirodho, ",
  "mn115:11.27": "jātinirodhā jarāmaraṇaṃ sokaparidevadukkhadomanassūpāyāsā nirujjhanti. ",
  "mn115:11.28": "Evametassa kevalassa dukkhakkhandhassa nirodho hoti’. ",
  "mn115:11.29": "Ettāvatā kho, ānanda, ‘paṭiccasamuppādakusalo bhikkhū’ti alaṃvacanāyā”ti. ",
  "mn115:12.1": "“Kittāvatā pana, bhante, ‘ṭhānāṭhānakusalo bhikkhū’ti alaṃvacanāyā”ti? ",
  "mn115:12.2": "“Idhānanda, bhikkhu ‘aṭṭhānametaṃ anavakāso yaṃ diṭṭhisampanno puggalo kañci saṅkhāraṃ niccato upagaccheyya, netaṃ ṭhānaṃ vijjatī’ti pajānāti; ",
  "mn115:12.3": "‘ṭhānañca kho etaṃ vijjati yaṃ puthujjano kañci saṅkhāraṃ niccato upagaccheyya, ṭhānametaṃ vijjatī’ti pajānāti; ",
  "mn115:12.4": "‘aṭṭhānametaṃ anavakāso yaṃ diṭṭhisampanno puggalo kañci saṅkhāraṃ sukhato upagaccheyya, netaṃ ṭhānaṃ vijjatī’ti pajānāti; ",
  "mn115:12.5": "‘ṭhānañca kho etaṃ vijjati yaṃ puthujjano kañci saṅkhāraṃ sukhato upagaccheyya, ṭhānametaṃ vijjatī’ti pajānāti. ",
  "mn115:12.6": "‘Aṭṭhānametaṃ anavakāso yaṃ diṭṭhisampanno puggalo kañci dhammaṃ attato upagaccheyya, netaṃ ṭhānaṃ vijjatī’ti pajānāti, ",
  "mn115:12.7": "‘ṭhānañca kho etaṃ vijjati yaṃ puthujjano kañci dhammaṃ attato upagaccheyya, ṭhānametaṃ vijjatī’ti pajānāti. ",
  "mn115:13.1": "‘Aṭṭhānametaṃ anavakāso yaṃ diṭṭhisampanno puggalo mātaraṃ jīvitā voropeyya, netaṃ ṭhānaṃ vijjatī’ti pajānāti; ",
  "mn115:13.2": "‘ṭhānañca kho etaṃ vijjati yaṃ puthujjano mātaraṃ jīvitā voropeyya, ṭhānametaṃ vijjatī’ti pajānāti. ",
  "mn115:13.3": "‘Aṭṭhānametaṃ anavakāso yaṃ diṭṭhisampanno puggalo pitaraṃ jīvitā voropeyya …pe… ",
  "mn115:13.4": "arahantaṃ jīvitā voropeyya, ṭhānametaṃ vijjatī’ti pajānāti; ",
  "mn115:13.5": "‘aṭṭhānametaṃ anavakāso yaṃ diṭṭhisampanno puggalo duṭṭhacitto tathāgatassa lohitaṃ uppādeyya, netaṃ ṭhānaṃ vijjatī’ti pajānāti; ",
  "mn115:13.6": "‘ṭhānañca kho etaṃ vijjati yaṃ puthujjano duṭṭhacitto tathāgatassa lohitaṃ uppādeyya, ṭhānametaṃ vijjatī’ti pajānāti. ",
  "mn115:13.7": "‘Aṭṭhānametaṃ anavakāso yaṃ diṭṭhisampanno puggalo saṅghaṃ bhindeyya, netaṃ ṭhānaṃ vijjatī’ti pajānāti; ",
  "mn115:13.8": "‘ṭhānañca kho etaṃ vijjati yaṃ puthujjano saṅghaṃ bhindeyya, ṭhānametaṃ vijjatī’ti pajānāti. ",
  "mn115:13.9": "‘Aṭṭhānametaṃ anavakāso yaṃ diṭṭhisampanno puggalo aññaṃ satthāraṃ uddiseyya, netaṃ ṭhānaṃ vijjatī’ti pajānāti; ",
  "mn115:13.10": "‘ṭhānañca kho etaṃ vijjati yaṃ puthujjano aññaṃ satthāraṃ uddiseyya, ṭhānametaṃ vijjatī’ti pajānāti. ",
  "mn115:14.1": "‘Aṭṭhānametaṃ anavakāso yaṃ ekissā lokadhātuyā dve arahanto sammāsambuddhā apubbaṃ acarimaṃ uppajjeyyuṃ, netaṃ ṭhānaṃ vijjatī’ti pajānāti; ",
  "mn115:14.2": "‘ṭhānañca kho etaṃ vijjati yaṃ ekissā lokadhātuyā eko arahaṃ sammāsambuddho uppajjeyya, ṭhānametaṃ vijjatī’ti pajānāti. ",
  "mn115:14.3": "‘Aṭṭhānametaṃ anavakāso yaṃ ekissā lokadhātuyā dve rājāno cakkavattino apubbaṃ acarimaṃ uppajjeyyuṃ, netaṃ ṭhānaṃ vijjatī’ti pajānāti; ",
  "mn115:14.4": "‘ṭhānañca kho etaṃ vijjati yaṃ ekissā lokadhātuyā eko rājā cakkavattī uppajjeyya, ṭhānametaṃ vijjatī’ti pajānāti. ",
  "mn115:15.1": "‘Aṭṭhānametaṃ anavakāso yaṃ itthī arahaṃ assa sammāsambuddho, netaṃ ṭhānaṃ vijjatī’ti pajānāti; ",
  "mn115:15.2": "‘ṭhānañca kho etaṃ vijjati yaṃ puriso arahaṃ assa sammāsambuddho, ṭhānametaṃ vijjatī’ti pajānāti. ",
  "mn115:15.3": "‘Aṭṭhānametaṃ anavakāso yaṃ itthī rājā assa cakkavattī, netaṃ ṭhānaṃ vijjatī’ti pajānāti; ",
  "mn115:15.4": "‘ṭhānañca kho etaṃ vijjati yaṃ puriso rājā assa cakkavattī, ṭhānametaṃ vijjatī’ti pajānāti. ",
  "mn115:15.5": "‘Aṭṭhānametaṃ anavakāso yaṃ itthī sakkattaṃ kareyya … mārattaṃ kareyya … brahmattaṃ kareyya, netaṃ ṭhānaṃ vijjatī’ti pajānāti; ",
  "mn115:15.6": "‘ṭhānañca kho etaṃ vijjati yaṃ puriso sakkattaṃ kareyya … mārattaṃ kareyya … brahmattaṃ kareyya, ṭhānametaṃ vijjatī’ti pajānāti. ",
  "mn115:16.1": "‘Aṭṭhānametaṃ anavakāso yaṃ kāyaduccaritassa iṭṭho kanto manāpo vipāko nibbatteyya, netaṃ ṭhānaṃ vijjatī’ti pajānāti; ",
  "mn115:16.2": "‘ṭhānañca kho etaṃ vijjati yaṃ kāyaduccaritassa aniṭṭho akanto amanāpo vipāko nibbatteyya, ṭhānametaṃ vijjatī’ti pajānāti. ",
  "mn115:16.3": "‘Aṭṭhānametaṃ anavakāso yaṃ vacīduccaritassa …pe… ",
  "mn115:16.4": "yaṃ manoduccaritassa iṭṭho kanto manāpo vipāko nibbatteyya, netaṃ ṭhānaṃ vijjatī’ti pajānāti; ",
  "mn115:16.5": "ṭhānañca kho etaṃ vijjati yaṃ vacīduccaritassa …pe… ",
  "mn115:16.6": "yaṃ manoduccaritassa aniṭṭho akanto amanāpo vipāko nibbatteyya, ṭhānametaṃ vijjatīti pajānāti. ",
  "mn115:17.1": "‘Aṭṭhānametaṃ anavakāso yaṃ kāyasucaritassa aniṭṭho akanto amanāpo vipāko nibbatteyya, netaṃ ṭhānaṃ vijjatī’ti pajānāti; ",
  "mn115:17.2": "‘ṭhānañca kho etaṃ vijjati yaṃ kāyasucaritassa iṭṭho kanto manāpo vipāko nibbatteyya, ṭhānametaṃ vijjatī’ti pajānāti. ",
  "mn115:17.3": "‘Aṭṭhānametaṃ anavakāso yaṃ vacīsucaritassa …pe… ",
  "mn115:17.4": "yaṃ manosucaritassa aniṭṭho akanto amanāpo vipāko nibbatteyya, netaṃ ṭhānaṃ vijjatī’ti pajānāti; ",
  "mn115:17.5": "‘ṭhānañca kho etaṃ vijjati yaṃ vacīsucaritassa …pe… ",
  "mn115:17.6": "yaṃ manosucaritassa iṭṭho kanto manāpo vipāko nibbatteyya, ṭhānametaṃ vijjatī’ti pajānāti. ",
  "mn115:18.1": "‘Aṭṭhānametaṃ anavakāso yaṃ kāyaduccaritasamaṅgī taṃnidānā tappaccayā kāyassa bhedā paraṃ maraṇā sugatiṃ saggaṃ lokaṃ upapajjeyya, netaṃ ṭhānaṃ vijjatī’ti pajānāti; ",
  "mn115:18.2": "‘ṭhānañca kho etaṃ vijjati yaṃ kāyaduccaritasamaṅgī taṃnidānā tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya, ṭhānametaṃ vijjatī’ti pajānāti. ",
  "mn115:19.1": "‘Aṭṭhānametaṃ anavakāso yaṃ vacīduccaritasamaṅgī …pe… ",
  "mn115:19.2": "yaṃ manoduccaritasamaṅgī taṃnidānā tappaccayā kāyassa bhedā paraṃ maraṇā sugatiṃ saggaṃ lokaṃ upapajjeyya, netaṃ ṭhānaṃ vijjatī’ti pajānāti; ",
  "mn115:19.3": "‘ṭhānañca kho etaṃ vijjati yaṃ vacīduccaritasamaṅgī …pe… ",
  "mn115:19.4": "yaṃ manoduccaritasamaṅgī taṃnidānā tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya, ṭhānametaṃ vijjatī’ti pajānāti. ",
  "mn115:19.5": "‘Aṭṭhānametaṃ anavakāso yaṃ kāyasucaritasamaṅgī taṃnidānā tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya, netaṃ ṭhānaṃ vijjatī’ti pajānāti; ",
  "mn115:19.6": "‘ṭhānañca kho etaṃ vijjati yaṃ kāyasucaritasamaṅgī taṃnidānā tappaccayā kāyassa bhedā paraṃ maraṇā sugatiṃ saggaṃ lokaṃ upapajjeyya, ṭhānametaṃ vijjatī’ti pajānāti. ",
  "mn115:19.7": "‘Aṭṭhānametaṃ anavakāso yaṃ vacīsucaritasamaṅgī …pe… ",
  "mn115:19.8": "yaṃ manosucaritasamaṅgī taṃnidānā tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya, netaṃ ṭhānaṃ vijjatī’ti pajānāti; ",
  "mn115:19.9": "‘ṭhānañca kho etaṃ vijjati yaṃ vacīsucaritasamaṅgī …pe… ",
  "mn115:19.10": "yaṃ manosucaritasamaṅgī taṃnidānā tappaccayā kāyassa bhedā paraṃ maraṇā sugatiṃ saggaṃ lokaṃ upapajjeyya, ṭhānametaṃ vijjatī’ti pajānāti. ",
  "mn115:19.11": "Ettāvatā kho, ānanda, ‘ṭhānāṭhānakusalo bhikkhū’ti alaṃvacanāyā”ti. ",
  "mn115:20.1": "Evaṃ vutte, āyasmā ānando bhagavantaṃ etadavoca: ",
  "mn115:20.2": "“acchariyaṃ, bhante, abbhutaṃ, bhante. ",
  "mn115:20.3": "Konāmo ayaṃ, bhante, dhammapariyāyo”ti? ",
  "mn115:20.4": "“Tasmātiha tvaṃ, ānanda, imaṃ dhammapariyāyaṃ ‘bahudhātuko’tipi naṃ dhārehi, ‘catuparivaṭṭo’tipi naṃ dhārehi, ‘dhammādāso’tipi naṃ dhārehi, ‘amatadundubhī’tipi naṃ dhārehi, ‘anuttaro saṅgāmavijayo’tipi naṃ dhārehī”ti. ",
  "mn115:20.5": "Idamavoca bhagavā. ",
  "mn115:20.6": "Attamano āyasmā ānando bhagavato bhāsitaṃ abhinandīti. ",
  "mn115:20.7": "Bahudhātukasuttaṃ niṭṭhitaṃ pañcamaṃ. "
}