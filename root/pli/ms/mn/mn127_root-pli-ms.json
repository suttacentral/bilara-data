{
  "mn127:0.1": "Majjhima Nikāya 127 ",
  "mn127:0.2": "Anuruddhasutta ",
  "mn127:1.1": "Evaṃ me sutaṃ—",
  "mn127:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn127:2.1": "Atha kho pañcakaṅgo thapati aññataraṃ purisaṃ āmantesi: ",
  "mn127:2.2": "“ehi tvaṃ, ambho purisa, yenāyasmā anuruddho tenupasaṅkama; upasaṅkamitvā mama vacanena āyasmato anuruddhassa pāde sirasā vandāhi: ",
  "mn127:2.3": "‘pañcakaṅgo, bhante, thapati āyasmato anuruddhassa pāde sirasā vandatī’ti; ",
  "mn127:2.4": "evañca vadehi: ",
  "mn127:2.5": "‘adhivāsetu kira, bhante, āyasmā anuruddho pañcakaṅgassa thapatissa svātanāya attacatuttho bhattaṃ; ",
  "mn127:2.6": "yena ca kira, bhante, āyasmā anuruddho pagevataraṃ āgaccheyya; ",
  "mn127:2.7": "pañcakaṅgo, bhante, thapati bahukicco bahukaraṇīyo rājakaraṇīyenā’”ti. ",
  "mn127:2.8": "“Evaṃ, bhante”ti kho so puriso pañcakaṅgassa thapatissa paṭissutvā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ abhivādetvā ekamantaṃ nisīdi. Ekamantaṃ nisinno kho so puriso āyasmantaṃ anuruddhaṃ etadavoca: ",
  "mn127:2.9": "“pañcakaṅgo, bhante, thapati āyasmato anuruddhassa pāde sirasā vandati, evañca vadeti: ",
  "mn127:2.10": "‘adhivāsetu kira, bhante, āyasmā anuruddho pañcakaṅgassa thapatissa svātanāya attacatuttho bhattaṃ; ",
  "mn127:2.11": "yena ca kira, bhante, āyasmā anuruddho pagevataraṃ āgaccheyya; ",
  "mn127:2.12": "pañcakaṅgo, bhante, thapati bahukicco bahukaraṇīyo rājakaraṇīyenā’”ti. ",
  "mn127:2.13": "Adhivāsesi kho āyasmā anuruddho tuṇhībhāvena. ",
  "mn127:3.1": "Atha kho āyasmā anuruddho tassā rattiyā accayena pubbaṇhasamayaṃ nivāsetvā pattacīvaramādāya yena pañcakaṅgassa thapatissa nivesanaṃ tenupasaṅkami; upasaṅkamitvā paññatte āsane nisīdi. ",
  "mn127:3.2": "Atha kho pañcakaṅgo thapati āyasmantaṃ anuruddhaṃ paṇītena khādanīyena bhojanīyena sahatthā santappesi sampavāresi. ",
  "mn127:3.3": "Atha kho pañcakaṅgo thapati āyasmantaṃ anuruddhaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. ",
  "mn127:3.4": "Ekamantaṃ nisinno kho pañcakaṅgo thapati āyasmantaṃ anuruddhaṃ etadavoca: ",
  "mn127:4.1": "“Idha maṃ, bhante, therā bhikkhū upasaṅkamitvā evamāhaṃsu: ",
  "mn127:4.2": "‘appamāṇaṃ, gahapati, cetovimuttiṃ bhāvehī’ti. ",
  "mn127:4.3": "Ekacce therā evamāhaṃsu: ",
  "mn127:4.4": "‘mahaggataṃ, gahapati, cetovimuttiṃ bhāvehī’ti. ",
  "mn127:4.5": "Yā cāyaṃ, bhante, appamāṇā cetovimutti yā ca mahaggatā cetovimutti—",
  "mn127:4.6": "ime dhammā nānatthā ceva nānābyañjanā ca, udāhu ekatthā byañjanameva nānan”ti? ",
  "mn127:5.1": "“Tena hi, gahapati, taṃyevettha paṭibhātu, apaṇṇakante ito bhavissatī”ti. ",
  "mn127:5.2": "“Mayhaṃ kho, bhante, evaṃ hoti: ",
  "mn127:5.3": "‘yā cāyaṃ appamāṇā cetovimutti yā ca mahaggatā cetovimutti ime dhammā ekatthā byañjanameva nānan’”ti. ",
  "mn127:6.1": "“Yā cāyaṃ, gahapati, appamāṇā cetovimutti yā ca mahaggatā cetovimutti ime dhammā nānatthā ceva nānābyañjanā ca. ",
  "mn127:6.2": "Tadamināpetaṃ, gahapati, pariyāyena veditabbaṃ yathā ime dhammā nānatthā ceva nānābyañjanā ca. ",
  "mn127:7.1": "Katamā ca, gahapati, appamāṇā cetovimutti? ",
  "mn127:7.2": "Idha, gahapati, bhikkhu mettāsahagatena cetasā ekaṃ disaṃ pharitvā viharati, tathā dutiyaṃ tathā tatiyaṃ tathā catutthaṃ; iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā viharati. ",
  "mn127:7.3": "Karuṇāsahagatena cetasā … ",
  "mn127:7.4": "muditāsahagatena cetasā … ",
  "mn127:7.5": "upekkhāsahagatena cetasā ekaṃ disaṃ pharitvā viharati, tathā dutiyaṃ tathā tatiyaṃ tathā catutthaṃ; iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā viharati. ",
  "mn127:7.6": "Ayaṃ vuccati, gahapati, appamāṇā cetovimutti. ",
  "mn127:8.1": "Katamā ca, gahapati, mahaggatā cetovimutti? ",
  "mn127:8.2": "Idha, gahapati, bhikkhu yāvatā ekaṃ rukkhamūlaṃ mahaggatanti pharitvā adhimuccitvā viharati. ",
  "mn127:8.3": "Ayaṃ vuccati, gahapati, mahaggatā cetovimutti. ",
  "mn127:8.4": "Idha pana, gahapati, bhikkhu yāvatā dve vā tīṇi vā rukkhamūlāni mahaggatanti pharitvā adhimuccitvā viharati. ",
  "mn127:8.5": "Ayampi vuccati, gahapati, mahaggatā cetovimutti. ",
  "mn127:8.6": "Idha pana, gahapati, bhikkhu yāvatā ekaṃ gāmakkhettaṃ mahaggatanti pharitvā adhimuccitvā viharati. ",
  "mn127:8.7": "Ayampi vuccati, gahapati, mahaggatā cetovimutti. ",
  "mn127:8.8": "Idha pana, gahapati, bhikkhu yāvatā dve vā tīṇi vā gāmakkhettāni mahaggatanti pharitvā adhimuccitvā viharati. ",
  "mn127:8.9": "Ayampi vuccati, gahapati, mahaggatā cetovimutti. ",
  "mn127:8.10": "Idha pana, gahapati, bhikkhu yāvatā ekaṃ mahārajjaṃ mahaggatanti pharitvā adhimuccitvā viharati. ",
  "mn127:8.11": "Ayampi vuccati, gahapati, mahaggatā cetovimutti. ",
  "mn127:8.12": "Idha pana, gahapati, bhikkhu yāvatā dve vā tīṇi vā mahārajjāni mahaggatanti pharitvā adhimuccitvā viharati. ",
  "mn127:8.13": "Ayampi vuccati, gahapati, mahaggatā cetovimutti. ",
  "mn127:8.14": "Idha pana, gahapati, bhikkhu yāvatā samuddapariyantaṃ pathaviṃ mahaggatanti pharitvā adhimuccitvā viharati. ",
  "mn127:8.15": "Ayampi vuccati, gahapati, mahaggatā cetovimutti. ",
  "mn127:8.16": "Iminā kho etaṃ, gahapati, pariyāyena veditabbaṃ yathā ime dhammā nānatthā ceva nānābyañjanā ca. ",
  "mn127:9.1": "Catasso kho imā gahapati, bhavūpapattiyo. ",
  "mn127:9.2": "Katamā catasso? ",
  "mn127:9.3": "Idha, gahapati, ekacco ‘parittābhā’ti pharitvā adhimuccitvā viharati. ",
  "mn127:9.4": "So kāyassa bhedā paraṃ maraṇā parittābhānaṃ devānaṃ sahabyataṃ upapajjati. ",
  "mn127:9.5": "Idha pana, gahapati, ekacco ‘appamāṇābhā’ti pharitvā adhimuccitvā viharati. ",
  "mn127:9.6": "So kāyassa bhedā paraṃ maraṇā appamāṇābhānaṃ devānaṃ sahabyataṃ upapajjati. ",
  "mn127:9.7": "Idha pana, gahapati, ekacco ‘saṅkiliṭṭhābhā’ti pharitvā adhimuccitvā viharati. ",
  "mn127:9.8": "So kāyassa bhedā paraṃ maraṇā saṅkiliṭṭhābhānaṃ devānaṃ sahabyataṃ upapajjati. ",
  "mn127:9.9": "Idha pana, gahapati, ekacco ‘parisuddhābhā’ti pharitvā adhimuccitvā viharati. ",
  "mn127:9.10": "So kāyassa bhedā paraṃ maraṇā parisuddhābhānaṃ devānaṃ sahabyataṃ upapajjati. ",
  "mn127:9.11": "Imā kho, gahapati, catasso bhavūpapattiyo. ",
  "mn127:10.1": "Hoti kho so, gahapati, samayo, yā tā devatā ekajjhaṃ sannipatanti, tāsaṃ ekajjhaṃ sannipatitānaṃ vaṇṇanānattañhi kho paññāyati no ca ābhānānattaṃ. ",
  "mn127:10.2": "Seyyathāpi, gahapati, puriso sambahulāni telappadīpāni ekaṃ gharaṃ paveseyya. ",
  "mn127:10.3": "Tesaṃ ekaṃ gharaṃ pavesitānaṃ accinānattañhi kho paññāyetha, no ca ābhānānattaṃ; ",
  "mn127:10.4": "evameva kho, gahapati, hoti kho so samayo, yā tā devatā ekajjhaṃ sannipatanti tāsaṃ ekajjhaṃ sannipatitānaṃ vaṇṇanānattañhi kho paññāyati, no ca ābhānānattaṃ. ",
  "mn127:11.1": "Hoti kho so, gahapati, samayo, yā tā devatā tato vipakkamanti, tāsaṃ tato vipakkamantīnaṃ vaṇṇanānattañceva paññāyati ābhānānattañca. ",
  "mn127:11.2": "Seyyathāpi, gahapati, puriso tāni sambahulāni telappadīpāni tamhā gharā nīhareyya. ",
  "mn127:11.3": "Tesaṃ tato nīhatānaṃ accinānattañceva paññāyetha ābhānānattañca; ",
  "mn127:11.4": "evameva kho, gahapati, hoti kho so samayo, yā tā devatā tato vipakkamanti, tāsaṃ tato vipakkamantīnaṃ vaṇṇanānattañceva paññāyati ābhānānattañca. ",
  "mn127:12.1": "Na kho, gahapati, tāsaṃ devatānaṃ evaṃ hoti: ",
  "mn127:12.2": "‘idaṃ amhākaṃ niccanti vā dhuvanti vā sassatanti vā’, api ca yattha yattheva tā devatā abhinivisanti tattha tattheva tā devatā abhiramanti. ",
  "mn127:12.3": "Seyyathāpi, gahapati, makkhikānaṃ kājena vā piṭakena vā harīyamānānaṃ na evaṃ hoti: ",
  "mn127:12.4": "‘idaṃ amhākaṃ niccanti vā dhuvanti vā sassatanti vā’, api ca yattha yattheva tā makkhikā abhinivisanti tattha tattheva tā makkhikā abhiramanti; ",
  "mn127:12.5": "evameva kho, gahapati, tāsaṃ devatānaṃ na evaṃ hoti: ",
  "mn127:12.6": "‘idaṃ amhākaṃ niccanti vā dhuvanti vā sassatanti vā’, api ca yattha yattheva tā devatā abhinivisanti tattha tattheva tā devatā abhiramantī”ti. ",
  "mn127:13.1": "Evaṃ vutte, āyasmā sabhiyo kaccāno āyasmantaṃ anuruddhaṃ etadavoca: ",
  "mn127:13.2": "“sādhu, bhante anuruddha. ",
  "mn127:13.3": "Atthi ca me ettha uttariṃ paṭipucchitabbaṃ. ",
  "mn127:13.4": "Yā tā, bhante, devatā ābhā sabbā tā parittābhā udāhu santettha ekaccā devatā appamāṇābhā”ti? ",
  "mn127:13.5": "“Tadaṅgena kho, āvuso kaccāna, santettha ekaccā devatā parittābhā, santi panettha ekaccā devatā appamāṇābhā”ti. ",
  "mn127:14.1": "“Ko nu kho, bhante anuruddha, hetu ko paccayo yena tāsaṃ devatānaṃ ekaṃ devanikāyaṃ upapannānaṃ santettha ekaccā devatā parittābhā, santi panettha ekaccā devatā appamāṇābhā”ti? ",
  "mn127:14.2": "“Tena hāvuso kaccāna, taṃyevettha paṭipucchissāmi. Yathā te khameyya tathā naṃ byākareyyāsi. ",
  "mn127:14.3": "Taṃ kiṃ maññasi, āvuso kaccāna, ",
  "mn127:14.4": "yvāyaṃ bhikkhu yāvatā ekaṃ rukkhamūlaṃ ‘mahaggatan’ti pharitvā adhimuccitvā viharati, yo cāyaṃ bhikkhu yāvatā dve vā tīṇi vā rukkhamūlāni ‘mahaggatan’ti pharitvā adhimuccitvā viharati—",
  "mn127:14.5": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.6": "“Yvāyaṃ, bhante, bhikkhu yāvatā dve vā tīṇi vā rukkhamūlāni ‘mahaggatan’ti pharitvā adhimuccitvā viharati—",
  "mn127:14.7": "ayaṃ imāsaṃ ubhinnaṃ cittabhāvanānaṃ mahaggatatarā”ti. ",
  "mn127:14.8": "“Taṃ kiṃ maññasi, āvuso kaccāna, ",
  "mn127:14.9": "yvāyaṃ bhikkhu yāvatā dve vā tīṇi vā rukkhamūlāni ‘mahaggatan’ti pharitvā adhimuccitvā viharati, yo cāyaṃ bhikkhu yāvatā ekaṃ gāmakkhettaṃ ‘mahaggatan’ti pharitvā adhimuccitvā viharati—",
  "mn127:14.10": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.11": "“Yvāyaṃ, bhante, bhikkhu yāvatā ekaṃ gāmakkhettaṃ ‘mahaggatan’ti pharitvā adhimuccitvā viharati—",
  "mn127:14.12": "ayaṃ imāsaṃ ubhinnaṃ cittabhāvanānaṃ mahaggatatarā”ti. ",
  "mn127:14.13": "“Taṃ kiṃ maññasi, āvuso kaccāna, yvāyaṃ bhikkhu yāvatā ekaṃ gāmakkhettaṃ ‘mahaggatan’ti pharitvā adhimuccitvā viharati, yo cāyaṃ bhikkhu yāvatā dve vā tīṇi vā gāmakkhettāni ‘mahaggatan’ti pharitvā adhimuccitvā viharati—",
  "mn127:14.14": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.15": "“Yvāyaṃ, bhante, bhikkhu yāvatā dve vā tīṇi vā gāmakkhettāni ‘mahaggatan’ti pharitvā adhimuccitvā viharati—",
  "mn127:14.16": "ayaṃ imāsaṃ ubhinnaṃ cittabhāvanānaṃ mahaggatatarā”ti. ",
  "mn127:14.17": "“Taṃ kiṃ maññasi, āvuso kaccāna, yvāyaṃ bhikkhu yāvatā dve vā tīṇi vā gāmakkhettāni ‘mahaggatan’ti pharitvā adhimuccitvā viharati, yo cāyaṃ bhikkhu yāvatā ekaṃ mahārajjaṃ ‘mahaggatan’ti pharitvā adhimuccitvā viharati—",
  "mn127:14.18": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.19": "“Yvāyaṃ, bhante, bhikkhu yāvatā ekaṃ mahārajjaṃ ‘mahaggatan’ti pharitvā adhimuccitvā viharati—",
  "mn127:14.20": "ayaṃ imāsaṃ ubhinnaṃ cittabhāvanānaṃ mahaggatatarā”ti. ",
  "mn127:14.21": "“Taṃ kiṃ maññasi, āvuso kaccāna, yvāyaṃ bhikkhu yāvatā ekaṃ mahārajjaṃ ‘mahaggatan’ti pharitvā adhimuccitvā viharati, yo cāyaṃ bhikkhu yāvatā dve vā tīṇi vā mahārajjāni ‘mahaggatan’ti pharitvā adhimuccitvā viharati—",
  "mn127:14.22": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.23": "“Yvāyaṃ, bhante, bhikkhu yāvatā dve vā tīṇi vā mahārajjāni ‘mahaggatan’ti pharitvā adhimuccitvā viharati—",
  "mn127:14.24": "ayaṃ imāsaṃ ubhinnaṃ cittabhāvanānaṃ mahaggatatarā”ti. ",
  "mn127:14.25": "“Taṃ kiṃ maññasi, āvuso kaccāna, yvāyaṃ bhikkhu yāvatā dve vā tīṇi vā mahārajjāni ‘mahaggatan’ti pharitvā adhimuccitvā viharati, yo cāyaṃ bhikkhu yāvatā samuddapariyantaṃ pathaviṃ ‘mahaggatan’ti pharitvā adhimuccitvā viharati—",
  "mn127:14.26": "imāsaṃ ubhinnaṃ cittabhāvanānaṃ katamā cittabhāvanā mahaggatatarā”ti? ",
  "mn127:14.27": "“Yvāyaṃ, bhante, bhikkhu yāvatā samuddapariyantaṃ pathaviṃ ‘mahaggatan’ti pharitvā adhimuccitvā viharati—",
  "mn127:14.28": "ayaṃ imāsaṃ ubhinnaṃ cittabhāvanānaṃ mahaggatatarā”ti? ",
  "mn127:14.29": "“Ayaṃ kho, āvuso kaccāna, hetu ayaṃ paccayo, yena tāsaṃ devatānaṃ ekaṃ devanikāyaṃ upapannānaṃ santettha ekaccā devatā parittābhā, santi panettha ekaccā devatā appamāṇābhā”ti. ",
  "mn127:15.1": "“Sādhu, bhante anuruddha. ",
  "mn127:15.2": "Atthi ca me ettha uttariṃ paṭipucchitabbaṃ. ",
  "mn127:15.3": "Yāvatā, bhante, devatā ābhā sabbā tā saṃkiliṭṭhābhā udāhu santettha ekaccā devatā parisuddhābhā”ti? ",
  "mn127:15.4": "“Tadaṅgena kho, āvuso kaccāna, santettha ekaccā devatā saṃkiliṭṭhābhā, santi panettha ekaccā devatā parisuddhābhā”ti. ",
  "mn127:16.1": "“Ko nu kho, bhante, anuruddha, hetu ko paccayo, yena tāsaṃ devatānaṃ ekaṃ devanikāyaṃ upapannānaṃ santettha ekaccā devatā saṃkiliṭṭhābhā, santi panettha ekaccā devatā parisuddhābhā”ti? ",
  "mn127:16.2": "“Tena hāvuso kaccāna, upamaṃ te karissāmi. ",
  "mn127:16.3": "Upamāyapidhekacce viññū purisā bhāsitassa atthaṃ ājānanti. ",
  "mn127:16.4": "Seyyathāpi, āvuso kaccāna, telappadīpassa jhāyato telampi aparisuddhaṃ vaṭṭipi aparisuddhā. ",
  "mn127:16.5": "So telassapi aparisuddhattā vaṭṭiyāpi aparisuddhattā andhandhaṃ viya jhāyati; ",
  "mn127:16.6": "evameva kho, āvuso kaccāna, idhekacco bhikkhu ‘saṃkiliṭṭhābhā’ti pharitvā adhimuccitvā viharati, ",
  "mn127:16.7": "tassa kāyaduṭṭhullampi na suppaṭippassaddhaṃ hoti, thinamiddhampi na susamūhataṃ hoti, uddhaccakukkuccampi na suppaṭivinītaṃ hoti. ",
  "mn127:16.8": "So kāyaduṭṭhullassapi na suppaṭippassaddhattā thinamiddhassapi na susamūhatattā uddhaccakukkuccassapi na suppaṭivinītattā andhandhaṃ viya jhāyati. ",
  "mn127:16.9": "So kāyassa bhedā paraṃ maraṇā saṃkiliṭṭhābhānaṃ devānaṃ sahabyataṃ upapajjati. ",
  "mn127:16.10": "Seyyathāpi, āvuso kaccāna, telappadīpassa jhāyato telampi parisuddhaṃ vaṭṭipi parisuddhā. ",
  "mn127:16.11": "So telassapi parisuddhattā vaṭṭiyāpi parisuddhattā na andhandhaṃ viya jhāyati; ",
  "mn127:16.12": "evameva kho, āvuso kaccāna, idhekacco bhikkhu ‘parisuddhābhā’ti pharitvā adhimuccitvā viharati. ",
  "mn127:16.13": "Tassa kāyaduṭṭhullampi suppaṭippassaddhaṃ hoti, thinamiddhampi susamūhataṃ hoti, uddhaccakukkuccampi suppaṭivinītaṃ hoti. ",
  "mn127:16.14": "So kāyaduṭṭhullassapi suppaṭippassaddhattā thinamiddhassapi susamūhatattā uddhaccakukkuccassapi suppaṭivinītattā na andhandhaṃ viya jhāyati. ",
  "mn127:16.15": "So kāyassa bhedā paraṃ maraṇā parisuddhābhānaṃ devānaṃ sahabyataṃ upapajjati. ",
  "mn127:16.16": "Ayaṃ kho, āvuso kaccāna, hetu ayaṃ paccayo yena tāsaṃ devatānaṃ ekaṃ devanikāyaṃ upapannānaṃ santettha ekaccā devatā saṃkiliṭṭhābhā, santi panettha ekaccā devatā parisuddhābhā”ti. ",
  "mn127:17.1": "Evaṃ vutte, āyasmā sabhiyo kaccāno āyasmantaṃ anuruddhaṃ etadavoca: ",
  "mn127:17.2": "“sādhu, bhante anuruddha. ",
  "mn127:17.3": "Na, bhante, āyasmā anuruddho evamāha: ",
  "mn127:17.4": "‘evaṃ me sutan’ti vā ‘evaṃ arahati bhavitun’ti vā; ",
  "mn127:17.5": "atha ca pana, bhante, āyasmā anuruddho ‘evampi tā devatā, itipi tā devatā’tveva bhāsati. ",
  "mn127:17.6": "Tassa mayhaṃ, bhante, evaṃ hoti: ",
  "mn127:17.7": "‘addhā āyasmatā anuruddhena tāhi devatāhi saddhiṃ sannivutthapubbañceva sallapitapubbañca sākacchā ca samāpajjitapubbā’”ti. ",
  "mn127:17.8": "“Addhā kho ayaṃ, āvuso kaccāna, āsajja upanīya vācā bhāsitā, ",
  "mn127:17.9": "api ca te ahaṃ byākarissāmi: ",
  "mn127:17.10": "‘dīgharattaṃ kho me, āvuso kaccāna, tāhi devatāhi saddhiṃ sannivutthapubbañceva sallapitapubbañca sākacchā ca samāpajjitapubbā’”ti. ",
  "mn127:18.1": "Evaṃ vutte, āyasmā sabhiyo kaccāno pañcakaṅgaṃ thapatiṃ etadavoca: ",
  "mn127:18.2": "“lābhā te, gahapati, suladdhaṃ te, gahapati, ",
  "mn127:18.3": "yaṃ tvañceva taṃ kaṅkhādhammaṃ pahāsi, mayañcimaṃ dhammapariyāyaṃ alatthamhā savanāyā”ti. ",
  "mn127:18.4": "Anuruddhasuttaṃ niṭṭhitaṃ sattamaṃ. "
}