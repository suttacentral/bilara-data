{
  "mn29:0.1": "Majjhima Nikāya 29 ",
  "mn29:0.2": "Mahāsāropamasutta ",
  "mn29:1.1": "Evaṃ me sutaṃ—",
  "mn29:1.2": "ekaṃ samayaṃ bhagavā rājagahe viharati gijjhakūṭe pabbate acirapakkante devadatte. ",
  "mn29:1.3": "Tatra kho bhagavā devadattaṃ ārabbha bhikkhū āmantesi: ",
  "mn29:2.1": "“Idha, bhikkhave, ekacco kulaputto saddhā agārasmā anagāriyaṃ pabbajito hoti: ",
  "mn29:2.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:2.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:2.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:2.5": "So tena lābhasakkārasilokena attamano hoti paripuṇṇasaṅkappo. ",
  "mn29:2.6": "So tena lābhasakkārasilokena attānukkaṃseti paraṃ vambheti: ",
  "mn29:2.7": "‘ahamasmi lābhasakkārasilokavā, ime panaññe bhikkhū appaññātā appesakkhā’ti. ",
  "mn29:2.8": "So tena lābhasakkārasilokena majjati pamajjati pamādaṃ āpajjati, pamatto samāno dukkhaṃ viharati. ",
  "mn29:2.9": "Seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkameyya ‘sāran’ti maññamāno. ",
  "mn29:2.10": "Tamenaṃ cakkhumā puriso disvā evaṃ vadeyya: ",
  "mn29:2.11": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn29:2.12": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkanto “sāran”ti maññamāno. ",
  "mn29:2.13": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn29:2.14": "Evameva kho, bhikkhave, idhekacco kulaputto saddhā agārasmā anagāriyaṃ pabbajito hoti: ",
  "mn29:2.15": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:2.16": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:2.17": "So evaṃ pabbajito samāno lābhasakkārasilokaṃ abhinibbatteti. ",
  "mn29:2.18": "So tena lābhasakkārasilokena attamano hoti paripuṇṇasaṅkappo. ",
  "mn29:2.19": "So tena lābhasakkārasilokena attānukkaṃseti, paraṃ vambheti ‘ahamasmi lābhasakkārasilokavā, ime panaññe bhikkhū appaññātā appesakkhā’ti. ",
  "mn29:2.20": "So tena lābhasakkārasilokena majjati pamajjati pamādaṃ āpajjati, pamatto samāno dukkhaṃ viharati. ",
  "mn29:2.21": "Ayaṃ vuccati, bhikkhave, bhikkhu sākhāpalāsaṃ aggahesi brahmacariyassa; ",
  "mn29:2.22": "tena ca vosānaṃ āpādi. ",
  "mn29:3.1": "Idha pana, bhikkhave, ekacco kulaputto saddhā agārasmā anagāriyaṃ pabbajito hoti: ",
  "mn29:3.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:3.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:3.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:3.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:3.6": "So tena lābhasakkārasilokena na attānukkaṃseti, na paraṃ vambheti. ",
  "mn29:3.7": "So tena lābhasakkārasilokena na majjati nappamajjati na pamādaṃ āpajjati. ",
  "mn29:3.8": "Appamatto samāno sīlasampadaṃ ārādheti. ",
  "mn29:3.9": "So tāya sīlasampadāya attamano hoti paripuṇṇasaṅkappo. ",
  "mn29:3.10": "So tāya sīlasampadāya attānukkaṃseti, paraṃ vambheti: ",
  "mn29:3.11": "‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti. ",
  "mn29:3.12": "So tāya sīlasampadāya majjati pamajjati pamādaṃ āpajjati, pamatto samāno dukkhaṃ viharati. ",
  "mn29:3.13": "Seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkameyya ‘sāran’ti maññamāno. ",
  "mn29:3.14": "Tamenaṃ cakkhumā puriso disvā evaṃ vadeyya: ",
  "mn29:3.15": "‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn29:3.16": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkanto “sāran”ti maññamāno; ",
  "mn29:3.17": "yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn29:4.1": "Evameva kho, bhikkhave, idhekacco kulaputto saddhā agārasmā anagāriyaṃ pabbajito hoti: ",
  "mn29:4.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:4.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:4.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:4.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:4.6": "So tena lābhasakkārasilokena na attānukkaṃseti, na paraṃ vambheti. ",
  "mn29:4.7": "So tena lābhasakkārasilokena na majjati nappamajjati na pamādaṃ āpajjati. ",
  "mn29:4.8": "Appamatto samāno sīlasampadaṃ ārādheti. ",
  "mn29:4.9": "So tāya sīlasampadāya attamano hoti paripuṇṇasaṅkappo. ",
  "mn29:4.10": "So tāya sīlasampadāya attānukkaṃseti, paraṃ vambheti: ",
  "mn29:4.11": "‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti. ",
  "mn29:4.12": "So tāya sīlasampadāya majjati pamajjati pamādaṃ āpajjati, pamatto samāno dukkhaṃ viharati. ",
  "mn29:4.13": "Ayaṃ vuccati, bhikkhave, bhikkhu papaṭikaṃ aggahesi brahmacariyassa; ",
  "mn29:4.14": "tena ca vosānaṃ āpādi. ",
  "mn29:7.1": "Idha pana, bhikkhave, ekacco kulaputto saddhā agārasmā anagāriyaṃ pabbajito hoti: ",
  "mn29:7.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:7.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:7.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:7.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:7.6": "So tena lābhasakkārasilokena na attānukkaṃseti, na paraṃ vambheti. ",
  "mn29:7.7": "So tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti. ",
  "mn29:7.8": "So tāya sīlasampadāya attamano hoti no ca kho paripuṇṇasaṅkappo. ",
  "mn29:7.9": "So tāya sīlasampadāya na attānukkaṃseti, na paraṃ vambheti. ",
  "mn29:7.10": "So tāya sīlasampadāya na majjati nappamajjati na pamādaṃ āpajjati. ",
  "mn29:7.11": "Appamatto samāno samādhisampadaṃ ārādheti. ",
  "mn29:7.12": "So tāya samādhisampadāya attamano hoti paripuṇṇasaṅkappo. ",
  "mn29:7.13": "So tāya samādhisampadāya attānukkaṃseti, paraṃ vambheti: ",
  "mn29:7.14": "‘ahamasmi samāhito ekaggacitto, ime panaññe bhikkhū asamāhitā vibbhantacittā’ti. ",
  "mn29:7.15": "So tāya samādhisampadāya majjati pamajjati pamādaṃ āpajjati, pamatto samāno dukkhaṃ viharati. ",
  "mn29:8.1": "Seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ tacaṃ chetvā ādāya pakkameyya ‘sāran’ti maññamāno. ",
  "mn29:8.2": "Tamenaṃ cakkhumā puriso disvā evaṃ vadeyya ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ. ",
  "mn29:8.3": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ tacaṃ chetvā ādāya pakkanto “sāran”ti maññamāno. ",
  "mn29:8.4": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn29:9.1": "Evameva kho, bhikkhave, idhekacco kulaputto saddhā agārasmā anagāriyaṃ pabbajito hoti: ",
  "mn29:9.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:9.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:9.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:9.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:9.6": "So tena lābhasakkārasilokena na attānukkaṃseti, na paraṃ vambheti. ",
  "mn29:9.7": "So tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti. ",
  "mn29:9.8": "So tāya sīlasampadāya attamano hoti no ca kho paripuṇṇasaṅkappo. ",
  "mn29:9.9": "So tāya sīlasampadāya na attānukkaṃseti, na paraṃ vambheti. ",
  "mn29:9.10": "So tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti. ",
  "mn29:9.11": "So tāya samādhisampadāya attamano hoti paripuṇṇasaṅkappo. ",
  "mn29:9.12": "So tāya samādhisampadāya attānukkaṃseti, paraṃ vambheti: ",
  "mn29:9.13": "‘ahamasmi samāhito ekaggacitto, ime panaññe bhikkhū asamāhitā vibbhantacittā’ti. ",
  "mn29:9.14": "So tāya samādhisampadāya majjati pamajjati pamādaṃ āpajjati, pamatto samāno dukkhaṃ viharati. ",
  "mn29:9.15": "Ayaṃ vuccati, bhikkhave, bhikkhu tacaṃ aggahesi brahmacariyassa; ",
  "mn29:9.16": "tena ca vosānaṃ āpādi. ",
  "mn29:10.1": "Idha pana, bhikkhave, ekacco kulaputto saddhā agārasmā anagāriyaṃ pabbajito hoti: ",
  "mn29:10.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:10.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:10.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:10.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:10.6": "So tena lābhasakkārasilokena na attānukkaṃseti, na paraṃ vambheti. ",
  "mn29:10.7": "So tena lābhasakkārasilokena na majjati nappamajjati na pamādaṃ āpajjati. ",
  "mn29:10.8": "Appamatto samāno sīlasampadaṃ ārādheti. ",
  "mn29:10.9": "So tāya sīlasampadāya attamano hoti, no ca kho paripuṇṇasaṅkappo. ",
  "mn29:10.10": "So tāya sīlasampadāya na attānukkaṃseti, na paraṃ vambheti. ",
  "mn29:10.11": "So tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti. ",
  "mn29:10.12": "So tāya samādhisampadāya attamano hoti, no ca kho paripuṇṇasaṅkappo. ",
  "mn29:10.13": "So tāya samādhisampadāya na attānukkaṃseti, na paraṃ vambheti. ",
  "mn29:10.14": "So tāya samādhisampadāya na majjati nappamajjati na pamādaṃ āpajjati appamatto samāno ñāṇadassanaṃ ārādheti. ",
  "mn29:10.15": "So tena ñāṇadassanena attamano hoti paripuṇṇasaṅkappo. ",
  "mn29:10.16": "So tena ñāṇadassanena attānukkaṃseti, paraṃ vambheti: ",
  "mn29:10.17": "‘ahamasmi jānaṃ passaṃ viharāmi. ",
  "mn29:10.18": "Ime panaññe bhikkhū ajānaṃ apassaṃ viharantī’ti. ",
  "mn29:10.19": "So tena ñāṇadassanena majjati pamajjati pamādaṃ āpajjati, pamatto samāno dukkhaṃ viharati. ",
  "mn29:11.1": "Seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ phegguṃ chetvā ādāya pakkameyya ‘sāran’ti maññamāno. ",
  "mn29:11.2": "Tamenaṃ cakkhumā puriso disvā evaṃ vadeyya: ",
  "mn29:11.3": "‘na vatāyaṃ bhavaṃ puriso aññāsi sāraṃ na aññāsi phegguṃ na aññāsi tacaṃ na aññāsi papaṭikaṃ na aññāsi sākhāpalāsaṃ. ",
  "mn29:11.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ phegguṃ chetvā ādāya pakkanto “sāran”ti maññamāno. ",
  "mn29:11.5": "Yañcassa sārena sārakaraṇīyaṃ tañcassa atthaṃ nānubhavissatī’ti. ",
  "mn29:12.1": "Evameva kho, bhikkhave, idhekacco kulaputto saddhā agārasmā anagāriyaṃ pabbajito hoti: ",
  "mn29:12.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:12.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:12.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:12.5": "So tena lābhasakkārasilokena na attamano hoti na paripuṇṇasaṅkappo. ",
  "mn29:12.6": "So tena lābhasakkārasilokena na attānukkaṃseti, na paraṃ vambheti. ",
  "mn29:12.7": "So tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti. ",
  "mn29:12.8": "So tāya sīlasampadāya attamano hoti, no ca kho paripuṇṇasaṅkappo. ",
  "mn29:12.9": "So tāya sīlasampadāya na attānukkaṃseti, na paraṃ vambheti. ",
  "mn29:12.10": "So tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti. ",
  "mn29:12.11": "So tāya samādhisampadāya attamano hoti, no ca kho paripuṇṇasaṅkappo. ",
  "mn29:12.12": "So tāya samādhisampadāya na attānukkaṃseti, na paraṃ vambheti. ",
  "mn29:12.13": "So tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti. ",
  "mn29:12.14": "So tena ñāṇadassanena attamano hoti paripuṇṇasaṅkappo. ",
  "mn29:12.15": "So tena ñāṇadassanena attānukkaṃseti, paraṃ vambheti: ",
  "mn29:12.16": "‘ahamasmi jānaṃ passaṃ viharāmi, ime panaññe bhikkhū ajānaṃ apassaṃ viharantī’ti. ",
  "mn29:12.17": "So tena ñāṇadassanena majjati pamajjati pamādaṃ āpajjati, pamatto samāno dukkhaṃ viharati. ",
  "mn29:12.18": "Ayaṃ vuccati, bhikkhave, bhikkhu phegguṃ aggahesi brahmacariyassa; ",
  "mn29:12.19": "tena ca vosānaṃ āpādi. ",
  "mn29:13.1": "Idha pana, bhikkhave, ekacco kulaputto saddhā agārasmā anagāriyaṃ pabbajito hoti: ",
  "mn29:13.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:13.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:13.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:13.5": "So tena lābhasakkārasilokena na attamano hoti, na paripuṇṇasaṅkappo. ",
  "mn29:13.6": "So tena lābhasakkārasilokena na attānukkaṃseti, na paraṃ vambheti. ",
  "mn29:13.7": "So tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti. ",
  "mn29:13.8": "So tāya sīlasampadāya attamano hoti, no ca kho paripuṇṇasaṅkappo. ",
  "mn29:13.9": "So tāya sīlasampadāya na attānukkaṃseti, na paraṃ vambheti. ",
  "mn29:13.10": "So tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti. ",
  "mn29:13.11": "So tāya samādhisampadāya attamano hoti, no ca kho paripuṇṇasaṅkappo. ",
  "mn29:13.12": "So tāya samādhisampadāya na attānukkaṃseti, na paraṃ vambheti. ",
  "mn29:13.13": "So tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti. ",
  "mn29:13.14": "So tena ñāṇadassanena attamano hoti, no ca kho paripuṇṇasaṅkappo. ",
  "mn29:13.15": "So tena ñāṇadassanena na attānukkaṃseti, na paraṃ vambheti. ",
  "mn29:13.16": "So tena ñāṇadassanena na majjati nappamajjati na pamādaṃ āpajjati, appamatto samāno asamayavimokkhaṃ ārādheti. ",
  "mn29:13.17": "Aṭṭhānametaṃ, bhikkhave, anavakāso yaṃ so bhikkhu tāya asamayavimuttiyā parihāyetha. ",
  "mn29:14.1": "Seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya pakkameyya ‘sāran’ti jānamāno. ",
  "mn29:14.2": "Tamenaṃ cakkhumā puriso disvā evaṃ vadeyya: ",
  "mn29:14.3": "‘aññāsi vatāyaṃ bhavaṃ puriso sāraṃ, aññāsi phegguṃ, aññāsi tacaṃ, aññāsi papaṭikaṃ, aññāsi sākhāpalāsaṃ. ",
  "mn29:14.4": "Tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya pakkanto “sāran”ti jānamāno. ",
  "mn29:14.5": "Yañcassa sārena sārakaraṇīyaṃ tañcassa atthaṃ anubhavissatī’ti. ",
  "mn29:15.1": "Evameva kho, bhikkhave, idhekacco kulaputto saddhā agārasmā anagāriyaṃ pabbajito hoti: ",
  "mn29:15.2": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, ",
  "mn29:15.3": "appeva nāma imassa kevalassa dukkhakkhandhassa antakiriyā paññāyethā’ti. ",
  "mn29:15.4": "So evaṃ pabbajito samāno lābhasakkārasilokaṃ abhinibbatteti. ",
  "mn29:15.5": "So tena lābhasakkārasilokena na attamano hoti, na paripuṇṇasaṅkappo. ",
  "mn29:15.6": "So tena lābhasakkārasilokena na attānukkaṃseti, na paraṃ vambheti. ",
  "mn29:15.7": "So tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti. ",
  "mn29:15.8": "So tāya sīlasampadāya attamano hoti, no ca kho paripuṇṇasaṅkappo. ",
  "mn29:15.9": "So tāya sīlasampadāya na attānukkaṃseti, na paraṃ vambheti. ",
  "mn29:15.10": "So tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti. ",
  "mn29:15.11": "So tāya samādhisampadāya attamano hoti, no ca kho paripuṇṇasaṅkappo. ",
  "mn29:15.12": "So tāya samādhisampadāya na attānukkaṃseti, na paraṃ vambheti. ",
  "mn29:15.13": "So tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti. ",
  "mn29:15.14": "So tena ñāṇadassanena attamano hoti, no ca kho paripuṇṇasaṅkappo. ",
  "mn29:15.15": "So tena ñāṇadassanena na attānukkaṃseti, na paraṃ vambheti. ",
  "mn29:15.16": "So tena ñāṇadassanena na majjati nappamajjati na pamādaṃ āpajjati, appamatto samāno asamayavimokkhaṃ ārādheti. ",
  "mn29:15.17": "Aṭṭhānametaṃ, bhikkhave, anavakāso yaṃ so bhikkhu tāya asamayavimuttiyā parihāyetha. ",
  "mn29:16.1": "Iti kho, bhikkhave, nayidaṃ brahmacariyaṃ lābhasakkārasilokānisaṃsaṃ, na sīlasampadānisaṃsaṃ, na samādhisampadānisaṃsaṃ, na ñāṇadassanānisaṃsaṃ. ",
  "mn29:16.2": "Yā ca kho ayaṃ, bhikkhave, akuppā cetovimutti—",
  "mn29:16.3": "etadatthamidaṃ, bhikkhave, brahmacariyaṃ, etaṃ sāraṃ etaṃ pariyosānan”ti. ",
  "mn29:17.1": "Idamavoca bhagavā. ",
  "mn29:17.2": "Attamanā te bhikkhū bhagavato bhāsitaṃ abhinandunti. ",
  "mn29:17.3": "Mahāsāropamasuttaṃ niṭṭhitaṃ navamaṃ. "
}