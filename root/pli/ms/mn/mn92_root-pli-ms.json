{
  "mn92:0.1": "Majjhima Nikāya 92 ",
  "mn92:0.2": "Selasutta ",
  "mn92:1.1": "Evaṃ me sutaṃ—",
  "mn92:1.2": "ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi yena āpaṇaṃ nāma aṅguttarāpānaṃ nigamo tadavasari. ",
  "mn92:2.1": "Assosi kho keṇiyo jaṭilo: ",
  "mn92:2.2": "“samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṃghena saddhiṃ aḍḍhateḷasehi bhikkhusatehi āpaṇaṃ anuppatto. ",
  "mn92:2.3": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ",
  "mn92:2.4": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "mn92:2.5": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti. ",
  "mn92:2.6": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. ",
  "mn92:2.7": "Sādhu kho pana tathārūpānaṃ arahataṃ dassanaṃ hotī”ti. ",
  "mn92:3.1": "Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "mn92:3.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "mn92:3.3": "Ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi. ",
  "mn92:3.4": "Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca: ",
  "mn92:3.5": "“adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti. ",
  "mn92:3.6": "Evaṃ vutte, bhagavā keṇiyaṃ jaṭilaṃ etadavoca: ",
  "mn92:3.7": "“mahā kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu abhippasanno”ti. ",
  "mn92:3.8": "Dutiyampi kho keṇiyo jaṭilo bhagavantaṃ etadavoca: ",
  "mn92:3.9": "“kiñcāpi kho, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; ",
  "mn92:3.10": "adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti. ",
  "mn92:3.11": "Dutiyampi kho bhagavā keṇiyaṃ jaṭilaṃ etadavoca: ",
  "mn92:3.12": "“mahā kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu abhippasanno”ti. ",
  "mn92:3.13": "Tatiyampi kho keṇiyo jaṭilo bhagavantaṃ etadavoca: ",
  "mn92:3.14": "“kiñcāpi kho, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; ",
  "mn92:3.15": "adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā”ti. ",
  "mn92:3.16": "Adhivāsesi bhagavā tuṇhībhāvena. ",
  "mn92:4.1": "Atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi: ",
  "mn92:4.2": "“suṇantu me bhonto, mittāmaccā ñātisālohitā; ",
  "mn92:4.3": "samaṇo me gotamo nimantito svātanāya bhattaṃ saddhiṃ bhikkhusaṃghena. ",
  "mn92:4.4": "Yena me kāyaveyyāvaṭikaṃ kareyyāthā”ti. ",
  "mn92:4.5": "“Evaṃ, bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññapenti. ",
  "mn92:4.6": "Keṇiyo pana jaṭilo sāmaṃyeva maṇḍalamālaṃ paṭiyādeti. ",
  "mn92:5.1": "Tena kho pana samayena selo brāhmaṇo āpaṇe paṭivasati tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo, tīṇi ca māṇavakasatāni mante vāceti. ",
  "mn92:6.1": "Tena kho pana samayena keṇiyo jaṭilo sele brāhmaṇe abhippasanno hoti. ",
  "mn92:6.2": "Atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami. ",
  "mn92:6.3": "Addasā kho selo brāhmaṇo keṇiyassa jaṭilassa assame appekacce uddhanāni khaṇante, appekacce kaṭṭhāni phālente, appekacce bhājanāni dhovante, appekacce udakamaṇikaṃ patiṭṭhāpente, appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamālaṃ paṭiyādentaṃ. ",
  "mn92:7.1": "Disvāna keṇiyaṃ jaṭilaṃ etadavoca: ",
  "mn92:7.2": "“kiṃ nu bhoto keṇiyassa āvāho vā bhavissati vivāho vā bhavissati mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā”ti? ",
  "mn92:8.1": "“Na me, bho sela, āvāho bhavissati napi vivāho bhavissati napi rājā māgadho seniyo bimbisāro nimantito svātanāya saddhiṃ balakāyena; ",
  "mn92:8.2": "api ca kho me mahāyañño paccupaṭṭhito. ",
  "mn92:8.3": "Atthi, bho, samaṇo gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto. ",
  "mn92:8.4": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ",
  "mn92:8.5": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "mn92:8.6": "So me nimantito svātanāya bhattaṃ saddhiṃ bhikkhusaṅghenā”ti. ",
  "mn92:8.7": "“Buddhoti—bho keṇiya, vadesi”? ",
  "mn92:8.8": "“Buddhoti—bho sela, vadāmi”. ",
  "mn92:8.9": "“Buddhoti—bho keṇiya, vadesi”? ",
  "mn92:8.10": "“Buddhoti—bho sela, vadāmī”ti. ",
  "mn92:10.1": "Atha kho selassa brāhmaṇassa etadahosi: ",
  "mn92:10.2": "“ghosopi kho eso dullabho lokasmiṃ—yadidaṃ ‘buddho’ti. ",
  "mn92:10.3": "Āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā. ",
  "mn92:10.4": "Sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. ",
  "mn92:10.5": "Tassimāni satta ratanāni bhavanti, seyyathidaṃ—",
  "mn92:10.6": "cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ. ",
  "mn92:10.7": "Parosahassaṃ kho panassa puttā bhavanti sūrā vīraṅgarūpā parasenappamaddanā. ",
  "mn92:10.8": "So imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati. ",
  "mn92:10.9": "Sace pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado”. ",
  "mn92:11.1": "“Kahaṃ pana, bho keṇiya, etarahi so bhavaṃ gotamo viharati arahaṃ sammāsambuddho”ti? ",
  "mn92:11.2": "Evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca: ",
  "mn92:11.3": "“yenesā, bho sela, nīlavanarājī”ti. ",
  "mn92:12.1": "Atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami. ",
  "mn92:12.2": "Atha kho selo brāhmaṇo te māṇavake āmantesi: ",
  "mn92:12.3": "“appasaddā bhonto āgacchantu pade padaṃ nikkhipantā; ",
  "mn92:12.4": "durāsadā hi te bhagavanto sīhāva ekacarā. ",
  "mn92:12.5": "Yadā cāhaṃ, bho, samaṇena gotamena saddhiṃ manteyyaṃ, mā me bhonto antarantarā kathaṃ opātetha. ",
  "mn92:12.6": "Kathāpariyosānaṃ me bhavanto āgamentū”ti. ",
  "mn92:13.1": "Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "mn92:13.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. ",
  "mn92:13.3": "Ekamantaṃ nisinno kho selo brāhmaṇo bhagavato kāye dvattiṃsamahāpurisalakkhaṇāni samannesi. ",
  "mn92:13.4": "Addasā kho selo brāhmaṇo bhagavato kāye dvattiṃsamahāpurisalakkhaṇāni, yebhuyyena ṭhapetvā dve. ",
  "mn92:13.5": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "mn92:13.6": "kosohite ca vatthaguyhe pahūtajivhatāya ca. ",
  "mn92:13.7": "Atha kho bhagavato etadahosi: ",
  "mn92:13.8": "“passati kho me ayaṃ selo brāhmaṇo dvattiṃsamahāpurisalakkhaṇāni, yebhuyyena ṭhapetvā dve. ",
  "mn92:13.9": "Dvīsu mahāpurisalakkhaṇesu kaṅkhati vicikicchati nādhimuccati na sampasīdati—",
  "mn92:13.10": "kosohite ca vatthaguyhe pahūtajivhatāya cā”ti. ",
  "mn92:14.1": "Atha kho bhagavā tathārūpaṃ iddhābhisaṅkhāraṃ abhisaṅkhāsi, yathā addasa selo brāhmaṇo bhagavato kosohitaṃ vatthaguyhaṃ. ",
  "mn92:14.2": "Atha kho bhagavā jivhaṃ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṃ jivhāya chādesi. ",
  "mn92:15.1": "Atha kho selassa brāhmaṇassa etadahosi: ",
  "mn92:15.2": "“samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi; ",
  "mn92:15.3": "no ca kho naṃ jānāmi buddho vā no vā. ",
  "mn92:15.4": "Sutaṃ kho pana metaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ: ",
  "mn92:15.5": "‘ye te bhavanti arahanto sammāsambuddhā te sake vaṇṇe bhaññamāne attānaṃ pātukarontī’ti. ",
  "mn92:15.6": "Yannūnāhaṃ samaṇaṃ gotamaṃ sammukhā sāruppāhi gāthāhi abhitthaveyyan”ti. ",
  "mn92:15.7": "Atha kho selo brāhmaṇo bhagavantaṃ sammukhā sāruppāhi gāthāhi abhitthavi: ",
  "mn92:16.1": "“Paripuṇṇakāyo suruci, ",
  "mn92:16.2": "Sujāto cārudassano; ",
  "mn92:16.3": "Suvaṇṇavaṇṇosi bhagavā, ",
  "mn92:16.4": "Susukkadāṭhosi vīriyavā. ",
  "mn92:16.5": "Narassa hi sujātassa, ",
  "mn92:16.6": "ye bhavanti viyañjanā; ",
  "mn92:16.7": "Sabbe te tava kāyasmiṃ, ",
  "mn92:16.8": "mahāpurisalakkhaṇā. ",
  "mn92:16.9": "Pasannanetto sumukho, ",
  "mn92:16.10": "brahā uju patāpavā; ",
  "mn92:16.11": "Majjhe samaṇasaṃghassa, ",
  "mn92:16.12": "ādiccova virocasi. ",
  "mn92:16.13": "Kalyāṇadassano bhikkhu, ",
  "mn92:16.14": "kañcanasannibhattaco; ",
  "mn92:16.15": "Kiṃ te samaṇabhāvena, ",
  "mn92:16.16": "evaṃ uttamavaṇṇino. ",
  "mn92:16.17": "Rājā arahasi bhavituṃ, ",
  "mn92:16.18": "cakkavattī rathesabho; ",
  "mn92:16.19": "Cāturanto vijitāvī, ",
  "mn92:16.20": "jambusaṇḍassa issaro. ",
  "mn92:16.21": "Khattiyā bhogirājāno, ",
  "mn92:16.22": "anuyantā bhavantu te; ",
  "mn92:16.23": "Rājābhirājā manujindo, ",
  "mn92:16.24": "rajjaṃ kārehi gotama”. ",
  "mn92:17.1": "“Rājāhamasmi selāti, ",
  "mn92:17.2": "dhammarājā anuttaro; ",
  "mn92:17.3": "Dhammena cakkaṃ vattemi, ",
  "mn92:17.4": "cakkaṃ appaṭivattiyaṃ”. ",
  "mn92:18.1": "“Sambuddho paṭijānāsi, ",
  "mn92:18.2": "dhammarājā anuttaro; ",
  "mn92:18.3": "‘Dhammena cakkaṃ vattemi’, ",
  "mn92:18.4": "iti bhāsasi gotama. ",
  "mn92:18.5": "Ko nu senāpati bhoto, ",
  "mn92:18.6": "sāvako satthuranvayo; ",
  "mn92:18.7": "Ko tetamanuvatteti, ",
  "mn92:18.8": "dhammacakkaṃ pavattitaṃ”. ",
  "mn92:19.1": "“Mayā pavattitaṃ cakkaṃ, ",
  "mn92:19.2": "(selāti bhagavā) ",
  "mn92:19.3": "Dhammacakkaṃ anuttaraṃ; ",
  "mn92:19.4": "Sāriputto anuvatteti, ",
  "mn92:19.5": "Anujāto tathāgataṃ. ",
  "mn92:19.6": "Abhiññeyyaṃ abhiññātaṃ, ",
  "mn92:19.7": "bhāvetabbañca bhāvitaṃ; ",
  "mn92:19.8": "Pahātabbaṃ pahīnaṃ me, ",
  "mn92:19.9": "tasmā buddhosmi brāhmaṇa. ",
  "mn92:19.10": "Vinayassu mayi kaṅkhaṃ, ",
  "mn92:19.11": "adhimuccassu brāhmaṇa; ",
  "mn92:19.12": "Dullabhaṃ dassanaṃ hoti, ",
  "mn92:19.13": "sambuddhānaṃ abhiṇhaso. ",
  "mn92:19.14": "Yesaṃ ve dullabho loke, ",
  "mn92:19.15": "pātubhāvo abhiṇhaso; ",
  "mn92:19.16": "Sohaṃ brāhmaṇa sambuddho, ",
  "mn92:19.17": "sallakatto anuttaro. ",
  "mn92:19.18": "Brahmabhūto atitulo, ",
  "mn92:19.19": "mārasenappamaddano; ",
  "mn92:19.20": "Sabbāmitte vasī katvā, ",
  "mn92:19.21": "modāmi akutobhayo”. ",
  "mn92:20.1": "“Imaṃ bhonto nisāmetha, ",
  "mn92:20.2": "yathā bhāsati cakkhumā; ",
  "mn92:20.3": "Sallakatto mahāvīro, ",
  "mn92:20.4": "sīhova nadatī vane. ",
  "mn92:20.5": "Brahmabhūtaṃ atitulaṃ, ",
  "mn92:20.6": "mārasenappamaddanaṃ; ",
  "mn92:20.7": "Ko disvā nappasīdeyya, ",
  "mn92:20.8": "api kaṇhābhijātiko. ",
  "mn92:20.9": "Yo maṃ icchati anvetu, ",
  "mn92:20.10": "yo vā nicchati gacchatu; ",
  "mn92:20.11": "Idhāhaṃ pabbajissāmi, ",
  "mn92:20.12": "varapaññassa santike”. ",
  "mn92:21.1": "“Etañce ruccati bhoto, ",
  "mn92:21.2": "sammāsambuddhasāsanaṃ; ",
  "mn92:21.3": "Mayampi pabbajissāma, ",
  "mn92:21.4": "varapaññassa santike”. ",
  "mn92:22.1": "Brāhmaṇā tisatā ime, ",
  "mn92:22.2": "yācanti pañjalīkatā; ",
  "mn92:22.3": "“Brahmacariyaṃ carissāma, ",
  "mn92:22.4": "bhagavā tava santike”. ",
  "mn92:23.1": "“Svākkhātaṃ brahmacariyaṃ, ",
  "mn92:23.2": "(selāti bhagavā) ",
  "mn92:23.3": "Sandiṭṭhikamakālikaṃ; ",
  "mn92:23.4": "Yattha amoghā pabbajjā, ",
  "mn92:23.5": "Appamattassa sikkhato”ti. ",
  "mn92:24.1": "Alattha kho selo brāhmaṇo sapariso bhagavato santike pabbajjaṃ, alattha upasampadaṃ. ",
  "mn92:25.1": "Atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi: ",
  "mn92:25.2": "“kālo, bho gotama, niṭṭhitaṃ bhattan”ti. ",
  "mn92:25.3": "Atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṅghena. ",
  "mn92:25.4": "Atha kho keṇiyo jaṭilo buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi, sampavāresi. ",
  "mn92:25.5": "Atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. ",
  "mn92:25.6": "Ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi: ",
  "mn92:26.1": "“Aggihuttamukhā yaññā, ",
  "mn92:26.2": "sāvittī chandaso mukhaṃ; ",
  "mn92:26.3": "Rājā mukhaṃ manussānaṃ, ",
  "mn92:26.4": "nadīnaṃ sāgaro mukhaṃ. ",
  "mn92:26.5": "Nakkhattānaṃ mukhaṃ cando, ",
  "mn92:26.6": "ādicco tapataṃ mukhaṃ; ",
  "mn92:26.7": "Puññaṃ ākaṅkhamānānaṃ, ",
  "mn92:26.8": "saṅgho ve yajataṃ mukhan”ti. ",
  "mn92:26.9": "Atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi. ",
  "mn92:27.1": "Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṃ pabbajanti, tadanuttaraṃ—brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. ",
  "mn92:27.2": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. ",
  "mn92:27.3": "Aññataro kho panāyasmā selo sapariso arahataṃ ahosi. ",
  "mn92:28.1": "Atha kho āyasmā selo sapariso yena bhagavā tenupasaṅkami; upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāhi ajjhabhāsi: ",
  "mn92:28.2": "“Yaṃ taṃ saraṇamāgamma, ",
  "mn92:28.3": "ito aṭṭhami cakkhumā; ",
  "mn92:28.4": "Sattarattena bhagavā, ",
  "mn92:28.5": "dantamha tava sāsane. ",
  "mn92:28.6": "Tuvaṃ buddho tuvaṃ satthā, ",
  "mn92:28.7": "tuvaṃ mārābhibhū muni; ",
  "mn92:28.8": "Tuvaṃ anusaye chetvā, ",
  "mn92:28.9": "tiṇṇo tāresimaṃ pajaṃ. ",
  "mn92:28.10": "Upadhī te samatikkantā, ",
  "mn92:28.11": "āsavā te padālitā; ",
  "mn92:28.12": "Sīhova anupādāno, ",
  "mn92:28.13": "pahīnabhayabheravo. ",
  "mn92:28.14": "Bhikkhavo tisatā ime, ",
  "mn92:28.15": "tiṭṭhanti pañjalīkatā; ",
  "mn92:28.16": "Pāde vīra pasārehi, ",
  "mn92:28.17": "nāgā vandantu satthuno”ti. ",
  "mn92:28.18": "Selasuttaṃ niṭṭhitaṃ dutiyaṃ. "
}