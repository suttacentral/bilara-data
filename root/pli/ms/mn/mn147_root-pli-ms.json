{
  "mn147:0.1": "Majjhima Nikāya 147 ",
  "mn147:0.2": "Cūḷarāhulovādasutta ",
  "mn147:1.1": "Evaṃ me sutaṃ—",
  "mn147:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn147:1.3": "Atha kho bhagavato rahogatassa paṭisallīnassa evaṃ cetaso parivitakko udapādi: ",
  "mn147:1.4": "“paripakkā kho rāhulassa vimuttiparipācanīyā dhammā. ",
  "mn147:1.5": "Yannūnāhaṃ rāhulaṃ uttariṃ āsavānaṃ khaye vineyyan”ti. ",
  "mn147:1.6": "Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "mn147:1.7": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto āyasmantaṃ rāhulaṃ āmantesi: ",
  "mn147:1.8": "“gaṇhāhi, rāhula, nisīdanaṃ; ",
  "mn147:1.9": "yena andhavanaṃ tenupasaṅkamissāma divāvihārāyā”ti. ",
  "mn147:1.10": "“Evaṃ, bhante”ti kho āyasmā rāhulo bhagavato paṭissutvā nisīdanaṃ ādāya bhagavantaṃ piṭṭhito piṭṭhito anubandhi. ",
  "mn147:2.1": "Tena kho pana samayena anekāni devatāsahassāni bhagavantaṃ anubandhāni honti: ",
  "mn147:2.2": "“ajja bhagavā āyasmantaṃ rāhulaṃ uttariṃ āsavānaṃ khaye vinessatī”ti. ",
  "mn147:2.3": "Atha kho bhagavā andhavanaṃ ajjhogāhetvā aññatarasmiṃ rukkhamūle paññatte āsane nisīdi. ",
  "mn147:2.4": "Āyasmāpi kho rāhulo bhagavantaṃ abhivādetvā ekamantaṃ nisīdi. ",
  "mn147:2.5": "Ekamantaṃ nisinnaṃ kho āyasmantaṃ rāhulaṃ bhagavā etadavoca: ",
  "mn147:2.6": "“Taṃ kiṃ maññasi, rāhula, ",
  "mn147:2.7": "cakkhu niccaṃ vā aniccaṃ vā”ti? ",
  "mn147:2.8": "“Aniccaṃ, bhante”. ",
  "mn147:2.9": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:2.10": "“Dukkhaṃ, bhante”. ",
  "mn147:2.11": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:2.12": "‘etaṃ mama, esohamasmi, eso me attā’”ti? ",
  "mn147:2.13": "“No hetaṃ, bhante”. ",
  "mn147:3.1": "“Taṃ kiṃ maññasi, rāhula, ",
  "mn147:3.2": "rūpā niccā vā aniccā vā”ti? ",
  "mn147:3.3": "“Aniccā, bhante”. ",
  "mn147:3.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:3.5": "“Dukkhaṃ, bhante”. ",
  "mn147:3.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:3.7": "‘etaṃ mama, esohamasmi, eso me attā’”ti? ",
  "mn147:3.8": "“No hetaṃ, bhante”. ",
  "mn147:3.9": "“Taṃ kiṃ maññasi, rāhula, ",
  "mn147:3.10": "cakkhuviññāṇaṃ niccaṃ vā aniccaṃ vā”ti? ",
  "mn147:3.11": "“Aniccaṃ, bhante”. ",
  "mn147:3.12": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:3.13": "“Dukkhaṃ, bhante”. ",
  "mn147:3.14": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:3.15": "‘etaṃ mama, esohamasmi, eso me attā’”ti? ",
  "mn147:3.16": "“No hetaṃ, bhante”. ",
  "mn147:3.17": "“Taṃ kiṃ maññasi, rāhula, ",
  "mn147:3.18": "cakkhusamphasso nicco vā anicco vā”ti? ",
  "mn147:3.19": "“Anicco, bhante”. ",
  "mn147:3.20": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:3.21": "“Dukkhaṃ, bhante”. ",
  "mn147:3.22": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:3.23": "‘etaṃ mama, esohamasmi, eso me attā’”ti? ",
  "mn147:3.24": "“No hetaṃ, bhante”. ",
  "mn147:3.25": "“Taṃ kiṃ maññasi, rāhula, ",
  "mn147:3.26": "yamidaṃ cakkhusamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tampi niccaṃ vā aniccaṃ vā”ti? ",
  "mn147:3.27": "“Aniccaṃ, bhante”. ",
  "mn147:3.28": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:3.29": "“Dukkhaṃ, bhante”. ",
  "mn147:3.30": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:3.31": "‘etaṃ mama, esohamasmi, eso me attā’”ti? ",
  "mn147:3.32": "“No hetaṃ, bhante”. ",
  "mn147:4-8.1": "“Taṃ kiṃ maññasi rāhula, sotaṃ niccaṃ vā aniccaṃ vā”ti? ",
  "mn147:4-8.2": "“Aniccaṃ, bhante …pe… ",
  "mn147:4-8.3": "ghānaṃ niccaṃ vā aniccaṃ vā”ti? ",
  "mn147:4-8.4": "“Aniccaṃ, bhante …pe… ",
  "mn147:4-8.5": "jivhā niccā vā aniccā vā”ti? ",
  "mn147:4-8.6": "“Aniccā, bhante … ",
  "mn147:4-8.7": "kāyo nicco vā anicco vā”ti? ",
  "mn147:4-8.8": "“Anicco, bhante … ",
  "mn147:4-8.9": "mano nicco vā anicco vā”ti? ",
  "mn147:4-8.10": "“Anicco, bhante”. ",
  "mn147:4-8.11": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:4-8.12": "“Dukkhaṃ, bhante”. ",
  "mn147:4-8.13": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:4-8.14": "‘etaṃ mama, esohamasmi, eso me attā’”ti? ",
  "mn147:4-8.15": "“No hetaṃ, bhante”. ",
  "mn147:4-8.16": "“Taṃ kiṃ maññasi rāhula, dhammā niccā vā aniccā vā”ti? ",
  "mn147:4-8.17": "“Aniccā, bhante”. ",
  "mn147:4-8.18": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:4-8.19": "“Dukkhaṃ, bhante”. ",
  "mn147:4-8.20": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:4-8.21": "‘etaṃ mama, esohamasmi, eso me attā’”ti? ",
  "mn147:4-8.22": "“No hetaṃ, bhante”. ",
  "mn147:4-8.23": "“Taṃ kiṃ maññasi rāhula, manoviññāṇaṃ niccaṃ vā aniccaṃ vā”ti? ",
  "mn147:4-8.24": "“Aniccaṃ, bhante”. ",
  "mn147:4-8.25": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:4-8.26": "“Dukkhaṃ, bhante”. ",
  "mn147:4-8.27": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:4-8.28": "‘etaṃ mama, esohamasmi, eso me attā’”ti? ",
  "mn147:4-8.29": "“No hetaṃ, bhante”. ",
  "mn147:4-8.30": "“Taṃ kiṃ maññasi rāhula, manosamphasso nicco vā anicco vā”ti? ",
  "mn147:4-8.31": "“Anicco, bhante”. ",
  "mn147:4-8.32": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:4-8.33": "“Dukkhaṃ, bhante”. ",
  "mn147:4-8.34": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn147:4-8.35": "‘etaṃ mama, esohamasmi, eso me attā’”ti? ",
  "mn147:4-8.36": "“No hetaṃ, bhante”. ",
  "mn147:4-8.37": "“Taṃ kiṃ maññasi, rāhula, ",
  "mn147:4-8.38": "yamidaṃ manosamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ, tampi niccaṃ vā aniccaṃ vā”ti? ",
  "mn147:4-8.39": "“Aniccaṃ, bhante”. ",
  "mn147:4-8.40": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn147:4-8.41": "“Dukkhaṃ, bhante”. ",
  "mn147:4-8.42": "“Yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ: ",
  "mn147:4-8.43": "‘etaṃ mama, esohamasmi, eso me attā’”ti? ",
  "mn147:4-8.44": "“No hetaṃ, bhante”. ",
  "mn147:9.1": "“Evaṃ passaṃ, rāhula, sutavā ariyasāvako cakkhusmiṃ nibbindati, rūpesu nibbindati, cakkhuviññāṇe nibbindati, cakkhusamphasse nibbindati, yamidaṃ cakkhusamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati. ",
  "mn147:9.2": "Sotasmiṃ nibbindati, saddesu nibbindati …pe… ",
  "mn147:9.3": "ghānasmiṃ nibbindati, gandhesu nibbindati … ",
  "mn147:9.4": "jivhāya nibbindati, rasesu nibbindati … ",
  "mn147:9.5": "kāyasmiṃ nibbindati, phoṭṭhabbesu nibbindati … ",
  "mn147:9.6": "manasmiṃ nibbindati, dhammesu nibbindati, manoviññāṇe nibbindati, manosamphasse nibbindati, yamidaṃ manosamphassapaccayā uppajjati vedanāgataṃ saññāgataṃ saṅkhāragataṃ viññāṇagataṃ tasmimpi nibbindati. ",
  "mn147:9.7": "Nibbindaṃ virajjati, virāgā vimuccati. Vimuttasmiṃ vimuttamiti ñāṇaṃ hoti. ",
  "mn147:9.8": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī”ti. ",
  "mn147:9.9": "Idamavoca bhagavā. ",
  "mn147:9.10": "Attamano āyasmā rāhulo bhagavato bhāsitaṃ abhinandīti. ",
  "mn147:9.11": "Imasmiñca pana veyyākaraṇasmiṃ bhaññamāne āyasmato rāhulassa anupādāya āsavehi cittaṃ vimucci. ",
  "mn147:9.12": "Tāsañca anekānaṃ devatāsahassānaṃ virajaṃ vītamalaṃ dhammacakkhuṃ udapādi: ",
  "mn147:9.13": "“yaṃ kiñci samudayadhammaṃ sabbaṃ taṃ nirodhadhamman”ti. ",
  "mn147:9.14": "Cūḷarāhulovādasuttaṃ niṭṭhitaṃ pañcamaṃ. "
}