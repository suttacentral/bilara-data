{
  "mn121:0.1": "Majjhima Nikāya 121 ",
  "mn121:0.2": "Cūḷasuññatasutta ",
  "mn121:1.1": "Evaṃ me sutaṃ—",
  "mn121:1.2": "ekaṃ samayaṃ bhagavā sāvatthiyaṃ viharati pubbārāme migāramātupāsāde. ",
  "mn121:2.1": "Atha kho āyasmā ānando sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: ",
  "mn121:3.1": "“Ekamidaṃ, bhante, samayaṃ bhagavā sakkesu viharati nagarakaṃ nāma sakyānaṃ nigamo. ",
  "mn121:3.2": "Tattha me, bhante, bhagavato sammukhā sutaṃ, sammukhā paṭiggahitaṃ: ",
  "mn121:3.3": "‘suññatāvihārenāhaṃ, ānanda, etarahi bahulaṃ viharāmī’ti. ",
  "mn121:3.4": "Kacci metaṃ, bhante, sussutaṃ suggahitaṃ sumanasikataṃ sūpadhāritan”ti? ",
  "mn121:3.5": "“Taggha te etaṃ, ānanda, sussutaṃ suggahitaṃ sumanasikataṃ sūpadhāritaṃ. ",
  "mn121:3.6": "Pubbepāhaṃ, ānanda, etarahipi suññatāvihārena bahulaṃ viharāmi. ",
  "mn121:4.1": "Seyyathāpi, ānanda, ayaṃ migāramātupāsādo suñño hatthigavassavaḷavena, suñño jātarūparajatena, suñño itthipurisasannipātena atthi cevidaṃ asuññataṃ yadidaṃ—",
  "mn121:4.2": "bhikkhusaṃghaṃ paṭicca ekattaṃ; ",
  "mn121:4.3": "evameva kho, ānanda, bhikkhu amanasikaritvā gāmasaññaṃ, amanasikaritvā manussasaññaṃ, araññasaññaṃ paṭicca manasi karoti ekattaṃ. ",
  "mn121:4.4": "Tassa araññasaññāya cittaṃ pakkhandati pasīdati santiṭṭhati adhimuccati. ",
  "mn121:4.5": "So evaṃ pajānāti: ",
  "mn121:4.6": "‘ye assu darathā gāmasaññaṃ paṭicca tedha na santi, ye assu darathā manussasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:4.7": "araññasaññaṃ paṭicca ekattan’ti. ",
  "mn121:4.8": "So ‘suññamidaṃ saññāgataṃ gāmasaññāyā’ti pajānāti, ‘suññamidaṃ saññāgataṃ manussasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:4.9": "araññasaññaṃ paṭicca ekattan’ti. ",
  "mn121:4.10": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:4.11": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:5.1": "Puna caparaṃ, ānanda, bhikkhu amanasikaritvā manussasaññaṃ, amanasikaritvā araññasaññaṃ, pathavīsaññaṃ paṭicca manasi karoti ekattaṃ. ",
  "mn121:5.2": "Tassa pathavīsaññāya cittaṃ pakkhandati pasīdati santiṭṭhati adhimuccati. ",
  "mn121:5.3": "Seyyathāpi, ānanda, āsabhacammaṃ saṅkusatena suvihataṃ vigatavalikaṃ; ",
  "mn121:5.4": "evameva kho, ānanda, bhikkhu yaṃ imissā pathaviyā ukkūlavikkūlaṃ nadīviduggaṃ khāṇukaṇṭakaṭṭhānaṃ pabbatavisamaṃ taṃ sabbaṃ amanasikaritvā pathavīsaññaṃ paṭicca manasi karoti ekattaṃ. ",
  "mn121:5.5": "Tassa pathavīsaññāya cittaṃ pakkhandati pasīdati santiṭṭhati adhimuccati. ",
  "mn121:5.6": "So evaṃ pajānāti: ",
  "mn121:5.7": "‘ye assu darathā manussasaññaṃ paṭicca tedha na santi, ye assu darathā araññasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:5.8": "pathavīsaññaṃ paṭicca ekattan’ti. ",
  "mn121:5.9": "So ‘suññamidaṃ saññāgataṃ manussasaññāyā’ti pajānāti, ‘suññamidaṃ saññāgataṃ araññasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:5.10": "pathavīsaññaṃ paṭicca ekattan’ti. ",
  "mn121:5.11": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:5.12": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:6.1": "Puna caparaṃ, ānanda, bhikkhu amanasikaritvā araññasaññaṃ, amanasikaritvā pathavīsaññaṃ, ākāsānañcāyatanasaññaṃ paṭicca manasi karoti ekattaṃ. ",
  "mn121:6.2": "Tassa ākāsānañcāyatanasaññāya cittaṃ pakkhandati pasīdati santiṭṭhati adhimuccati. ",
  "mn121:6.3": "So evaṃ pajānāti: ",
  "mn121:6.4": "‘ye assu darathā araññasaññaṃ paṭicca tedha na santi, ye assu darathā pathavīsaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:6.5": "ākāsānañcāyatanasaññaṃ paṭicca ekattan’ti. ",
  "mn121:6.6": "So ‘suññamidaṃ saññāgataṃ araññasaññāyā’ti pajānāti, ‘suññamidaṃ saññāgataṃ pathavīsaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:6.7": "ākāsānañcāyatanasaññaṃ paṭicca ekattan’ti. ",
  "mn121:6.8": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:6.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:7.1": "Puna caparaṃ, ānanda, bhikkhu amanasikaritvā pathavīsaññaṃ, amanasikaritvā ākāsānañcāyatanasaññaṃ, viññāṇañcāyatanasaññaṃ paṭicca manasi karoti ekattaṃ. ",
  "mn121:7.2": "Tassa viññāṇañcāyatanasaññāya cittaṃ pakkhandati pasīdati santiṭṭhati adhimuccati. ",
  "mn121:7.3": "So evaṃ pajānāti: ",
  "mn121:7.4": "‘ye assu darathā pathavīsaññaṃ paṭicca tedha na santi, ye assu darathā ākāsānañcāyatanasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:7.5": "viññāṇañcāyatanasaññaṃ paṭicca ekattan’ti. ",
  "mn121:7.6": "So ‘suññamidaṃ saññāgataṃ pathavīsaññāyā’ti pajānāti, ‘suññamidaṃ saññāgataṃ ākāsānañcāyatanasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:7.7": "viññāṇañcāyatanasaññaṃ paṭicca ekattan’ti. ",
  "mn121:7.8": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:7.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:8.1": "Puna caparaṃ, ānanda, bhikkhu amanasikaritvā ākāsānañcāyatanasaññaṃ, amanasikaritvā viññāṇañcāyatanasaññaṃ, ākiñcaññāyatanasaññaṃ paṭicca manasi karoti ekattaṃ. ",
  "mn121:8.2": "Tassa ākiñcaññāyatanasaññāya cittaṃ pakkhandati pasīdati santiṭṭhati adhimuccati. ",
  "mn121:8.3": "So evaṃ pajānāti: ",
  "mn121:8.4": "‘ye assu darathā ākāsānañcāyatanasaññaṃ paṭicca tedha na santi, ye assu darathā viññāṇañcāyatanasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:8.5": "ākiñcaññāyatanasaññaṃ paṭicca ekattan’ti. ",
  "mn121:8.6": "So ‘suññamidaṃ saññāgataṃ ākāsānañcāyatanasaññāyā’ti pajānāti, ‘suññamidaṃ saññāgataṃ viññāṇañcāyatanasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:8.7": "ākiñcaññāyatanasaññaṃ paṭicca ekattan’ti. ",
  "mn121:8.8": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:8.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:9.1": "Puna caparaṃ, ānanda bhikkhu amanasikaritvā viññāṇañcāyatanasaññaṃ, amanasikaritvā ākiñcaññāyatanasaññaṃ, nevasaññānāsaññāyatanasaññaṃ paṭicca manasi karoti ekattaṃ. ",
  "mn121:9.2": "Tassa nevasaññānāsaññāyatanasaññāya cittaṃ pakkhandati pasīdati santiṭṭhati adhimuccati. ",
  "mn121:9.3": "So evaṃ pajānāti: ",
  "mn121:9.4": "‘ye assu darathā viññāṇañcāyatanasaññaṃ paṭicca tedha na santi, ye assu darathā ākiñcaññāyatanasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:9.5": "nevasaññānāsaññāyatanasaññaṃ paṭicca ekattan’ti. ",
  "mn121:9.6": "So ‘suññamidaṃ saññāgataṃ viññāṇañcāyatanasaññāyā’ti pajānāti, ‘suññamidaṃ saññāgataṃ ākiñcaññāyatanasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:9.7": "nevasaññānāsaññāyatanasaññaṃ paṭicca ekattan’ti. ",
  "mn121:9.8": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:9.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:10.1": "Puna caparaṃ, ānanda, bhikkhu amanasikaritvā ākiñcaññāyatanasaññaṃ, amanasikaritvā nevasaññānāsaññāyatanasaññaṃ, animittaṃ cetosamādhiṃ paṭicca manasi karoti ekattaṃ. ",
  "mn121:10.2": "Tassa animitte cetosamādhimhi cittaṃ pakkhandati pasīdati santiṭṭhati adhimuccati. ",
  "mn121:10.3": "So evaṃ pajānāti: ",
  "mn121:10.4": "‘ye assu darathā ākiñcaññāyatanasaññaṃ paṭicca tedha na santi, ye assu darathā nevasaññānāsaññāyatanasaññaṃ paṭicca tedha na santi, atthi cevāyaṃ darathamattā yadidaṃ—",
  "mn121:10.5": "imameva kāyaṃ paṭicca saḷāyatanikaṃ jīvitapaccayā’ti. ",
  "mn121:10.6": "So ‘suññamidaṃ saññāgataṃ ākiñcaññāyatanasaññāyā’ti pajānāti, ‘suññamidaṃ saññāgataṃ nevasaññānāsaññāyatanasaññāyā’ti pajānāti, ‘atthi cevidaṃ asuññataṃ yadidaṃ—",
  "mn121:10.7": "imameva kāyaṃ paṭicca saḷāyatanikaṃ jīvitapaccayā’ti. ",
  "mn121:10.8": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:10.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:11.1": "Puna caparaṃ, ānanda, bhikkhu amanasikaritvā ākiñcaññāyatanasaññaṃ, amanasikaritvā nevasaññānāsaññāyatanasaññaṃ, animittaṃ cetosamādhiṃ paṭicca manasi karoti ekattaṃ. ",
  "mn121:11.2": "Tassa animitte cetosamādhimhi cittaṃ pakkhandati pasīdati santiṭṭhati adhimuccati. ",
  "mn121:11.3": "So evaṃ pajānāti: ",
  "mn121:11.4": "‘ayampi kho animitto cetosamādhi abhisaṅkhato abhisañcetayito’. ",
  "mn121:11.5": "‘Yaṃ kho pana kiñci abhisaṅkhataṃ abhisañcetayitaṃ tadaniccaṃ nirodhadhamman’ti pajānāti. ",
  "mn121:11.6": "Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati. ",
  "mn121:11.7": "Vimuttasmiṃ vimuttamiti ñāṇaṃ hoti. ",
  "mn121:11.8": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. ",
  "mn121:12.1": "So evaṃ pajānāti: ",
  "mn121:12.2": "‘ye assu darathā kāmāsavaṃ paṭicca tedha na santi, ye assu darathā bhavāsavaṃ paṭicca tedha na santi, ye assu darathā avijjāsavaṃ paṭicca tedha na santi, atthi cevāyaṃ darathamattā yadidaṃ—",
  "mn121:12.3": "imameva kāyaṃ paṭicca saḷāyatanikaṃ jīvitapaccayā’ti. ",
  "mn121:12.4": "So ‘suññamidaṃ saññāgataṃ kāmāsavenā’ti pajānāti, ‘suññamidaṃ saññāgataṃ bhavāsavenā’ti pajānāti, ‘suññamidaṃ saññāgataṃ avijjāsavenā’ti pajānāti, ‘atthi cevidaṃ asuññataṃ yadidaṃ—",
  "mn121:12.5": "imameva kāyaṃ paṭicca saḷāyatanikaṃ jīvitapaccayā’ti. ",
  "mn121:12.6": "Iti yañhi kho tattha na hoti tena taṃ suññaṃ samanupassati, yaṃ pana tattha avasiṭṭhaṃ hoti taṃ ‘santamidaṃ atthī’ti pajānāti. ",
  "mn121:12.7": "Evampissa esā, ānanda, yathābhuccā avipallatthā parisuddhā paramānuttarā suññatāvakkanti bhavati. ",
  "mn121:13.1": "Yepi hi keci, ānanda, atītamaddhānaṃ samaṇā vā brāhmaṇā vā parisuddhaṃ paramānuttaraṃ suññataṃ upasampajja vihariṃsu, sabbe te imaṃyeva parisuddhaṃ paramānuttaraṃ suññataṃ upasampajja vihariṃsu. ",
  "mn121:13.2": "Yepi hi keci, ānanda, anāgatamaddhānaṃ samaṇā vā brāhmaṇā vā parisuddhaṃ paramānuttaraṃ suññataṃ upasampajja viharissanti, sabbe te imaṃyeva parisuddhaṃ paramānuttaraṃ suññataṃ upasampajja viharissanti. ",
  "mn121:13.3": "Yepi hi keci, ānanda, etarahi samaṇā vā brāhmaṇā vā parisuddhaṃ paramānuttaraṃ suññataṃ upasampajja viharanti, sabbe te imaṃyeva parisuddhaṃ paramānuttaraṃ suññataṃ upasampajja viharanti. ",
  "mn121:13.4": "Tasmātiha, ānanda, ‘parisuddhaṃ paramānuttaraṃ suññataṃ upasampajja viharissāmā’ti—",
  "mn121:13.5": "evañhi vo, ānanda, sikkhitabban”ti. ",
  "mn121:13.6": "Idamavoca bhagavā. ",
  "mn121:13.7": "Attamano āyasmā ānando bhagavato bhāsitaṃ abhinandīti. ",
  "mn121:13.8": "Cūḷasuññatasuttaṃ niṭṭhitaṃ paṭhamaṃ. "
}