{
  "mn126:0.1": "Majjhima Nikāya 126 ",
  "mn126:0.2": "Bhūmijasutta ",
  "mn126:1.1": "Evaṃ me sutaṃ—",
  "mn126:1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "mn126:2.1": "Atha kho āyasmā bhūmijo pubbaṇhasamayaṃ nivāsetvā pattacīvaramādāya yena jayasenassa rājakumārassa nivesanaṃ tenupasaṅkami; upasaṅkamitvā paññatte āsane nisīdi. ",
  "mn126:3.1": "Atha kho jayaseno rājakumāro yenāyasmā bhūmijo tenupasaṅkami; upasaṅkamitvā āyasmatā bhūmijena saddhiṃ sammodi. ",
  "mn126:3.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho jayaseno rājakumāro āyasmantaṃ bhūmijaṃ etadavoca: ",
  "mn126:3.3": "“santi, bho bhūmija, eke samaṇabrāhmaṇā evaṃvādino evaṃdiṭṭhino: ",
  "mn126:3.4": "‘āsañcepi karitvā brahmacariyaṃ caranti, abhabbā phalassa adhigamāya; ",
  "mn126:3.5": "anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:3.6": "āsañca anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:3.7": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāyā’ti. ",
  "mn126:3.8": "Idha bhoto bhūmijassa satthā kiṃvādī kimakkhāyī”ti? ",
  "mn126:4.1": "“Na kho metaṃ, rājakumāra, bhagavato sammukhā sutaṃ, sammukhā paṭiggahitaṃ. ",
  "mn126:4.2": "Ṭhānañca kho etaṃ vijjati yaṃ bhagavā evaṃ byākareyya: ",
  "mn126:4.3": "‘āsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:4.4": "anāsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:4.5": "āsañca anāsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:4.6": "nevāsaṃ nānāsañcepi karitvā ayoniso brahmacariyaṃ caranti, abhabbā phalassa adhigamāya. ",
  "mn126:4.7": "Āsañcepi karitvā yoniso brahmacariyaṃ caranti, bhabbā phalassa adhigamāya; ",
  "mn126:4.8": "anāsañcepi karitvā yoniso brahmacariyaṃ caranti, bhabbā phalassa adhigamāya; ",
  "mn126:4.9": "āsañca anāsañcepi karitvā yoniso brahmacariyaṃ caranti, bhabbā phalassa adhigamāya; ",
  "mn126:4.10": "nevāsaṃ nānāsañcepi karitvā yoniso brahmacariyaṃ caranti, bhabbā phalassa adhigamāyā’ti. ",
  "mn126:4.11": "Na kho me taṃ, rājakumāra, bhagavato sammukhā sutaṃ, sammukhā paṭiggahitaṃ. ",
  "mn126:4.12": "Ṭhānañca kho etaṃ vijjati yaṃ bhagavā evaṃ byākareyyā”ti. ",
  "mn126:5.1": "“Sace kho bhoto bhūmijassa satthā evaṃvādī evamakkhāyī, addhā bhoto bhūmijassa satthā sabbesaṃyeva puthusamaṇabrāhmaṇānaṃ muddhānaṃ maññe āhacca tiṭṭhatī”ti. ",
  "mn126:6.1": "Atha kho jayaseno rājakumāro āyasmantaṃ bhūmijaṃ sakeneva thālipākena parivisi. ",
  "mn126:7.1": "Atha kho āyasmā bhūmijo pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā bhūmijo bhagavantaṃ etadavoca: ",
  "mn126:7.2": "“idhāhaṃ, bhante, pubbaṇhasamayaṃ nivāsetvā pattacīvaramādāya yena jayasenassa rājakumārassa nivesanaṃ tenupasaṅkamiṃ; upasaṅkamitvā paññatte āsane nisīdiṃ. ",
  "mn126:7.3": "Atha kho, bhante, jayaseno rājakumāro yenāhaṃ tenupasaṅkami; upasaṅkamitvā mayā saddhiṃ sammodi. ",
  "mn126:7.4": "Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho, bhante, jayaseno rājakumāro maṃ etadavoca: ",
  "mn126:7.5": "‘santi, bho bhūmija, eke samaṇabrāhmaṇā evaṃvādino evaṃdiṭṭhino—",
  "mn126:7.6": "āsañcepi karitvā brahmacariyaṃ caranti, abhabbā phalassa adhigamāya; ",
  "mn126:7.7": "anāsañcepi karitvā …pe… ",
  "mn126:7.8": "āsañca anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:7.9": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāyā’ti. ",
  "mn126:7.10": "‘Idha bhoto bhūmijassa satthā kiṃvādī kimakkhāyī’ti? ",
  "mn126:7.11": "Evaṃ vutte, ahaṃ, bhante, jayasenaṃ rājakumāraṃ etadavocaṃ: ",
  "mn126:7.12": "‘na kho me taṃ, rājakumāra, bhagavato sammukhā sutaṃ, sammukhā paṭiggahitaṃ. ",
  "mn126:7.13": "Ṭhānañca kho etaṃ vijjati yaṃ bhagavā evaṃ byākareyya—",
  "mn126:7.14": "āsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:7.15": "anāsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:7.16": "āsañca anāsañcepi karitvā ayoniso brahmacariyaṃ caranti, abhabbā phalassa adhigamāya; ",
  "mn126:7.17": "nevāsaṃ nānāsañcepi karitvā ayoniso brahmacariyaṃ caranti, abhabbā phalassa adhigamāya. ",
  "mn126:7.18": "Āsañcepi karitvā yoniso brahmacariyaṃ caranti, bhabbā phalassa adhigamāya; ",
  "mn126:7.19": "anāsañcepi karitvā …pe… ",
  "mn126:7.20": "āsañca anāsañcepi karitvā …pe… ",
  "mn126:7.21": "nevāsaṃ nānāsañcepi karitvā yoniso brahmacariyaṃ caranti, bhabbā phalassa adhigamāyāti. ",
  "mn126:7.22": "Na kho me taṃ, rājakumāra, bhagavato sammukhā sutaṃ, sammukhā paṭiggahitaṃ. ",
  "mn126:7.23": "Ṭhānañca kho etaṃ vijjati yaṃ bhagavā evaṃ byākareyyā’ti. ",
  "mn126:7.24": "‘Sace bhoto bhūmijassa satthā evaṃvādī evamakkhāyī, addhā bhoto bhūmijassa satthā sabbesaṃyeva puthusamaṇabrāhmaṇānaṃ muddhānaṃ maññe āhacca tiṭṭhatī’ti. ",
  "mn126:7.25": "‘Kaccāhaṃ, bhante, evaṃ puṭṭho evaṃ byākaramāno vuttavādī ceva bhagavato homi, na ca bhagavantaṃ abhūtena abbhācikkhāmi, dhammassa cānudhammaṃ byākaromi, na ca koci sahadhammiko vādānuvādo gārayhaṃ ṭhānaṃ āgacchatī’”ti? ",
  "mn126:8.1": "“Taggha tvaṃ, bhūmija, evaṃ puṭṭho evaṃ byākaramāno vuttavādī ceva me hosi, na ca maṃ abhūtena abbhācikkhasi, dhammassa cānudhammaṃ byākarosi, na ca koci sahadhammiko vādānuvādo gārayhaṃ ṭhānaṃ āgacchati. ",
  "mn126:9.1": "Ye hi keci, bhūmija, samaṇā vā brāhmaṇā vā micchādiṭṭhino micchāsaṅkappā micchāvācā micchākammantā micchāājīvā micchāvāyāmā micchāsatī micchāsamādhino te āsañcepi karitvā brahmacariyaṃ caranti, abhabbā phalassa adhigamāya; ",
  "mn126:9.2": "anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:9.3": "āsañca anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:9.4": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāya. ",
  "mn126:9.5": "Taṃ kissa hetu? ",
  "mn126:9.6": "Ayoni hesā, bhūmija, phalassa adhigamāya. ",
  "mn126:10.1": "Seyyathāpi, bhūmija, puriso telatthiko telagavesī telapariyesanaṃ caramāno vālikaṃ doṇiyā ākiritvā udakena paripphosakaṃ paripphosakaṃ pīḷeyya. ",
  "mn126:10.2": "Āsañcepi karitvā vālikaṃ doṇiyā ākiritvā udakena paripphosakaṃ paripphosakaṃ pīḷeyya, abhabbo telassa adhigamāya; ",
  "mn126:10.3": "anāsañcepi karitvā vālikaṃ doṇiyā ākiritvā udakena paripphosakaṃ paripphosakaṃ pīḷeyya, abhabbo telassa adhigamāya; ",
  "mn126:10.4": "āsañca anāsañcepi karitvā vālikaṃ doṇiyā ākiritvā udakena paripphosakaṃ paripphosakaṃ pīḷeyya, abhabbo telassa adhigamāya; ",
  "mn126:10.5": "nevāsaṃ nānāsañcepi karitvā vālikaṃ doṇiyā ākiritvā udakena paripphosakaṃ paripphosakaṃ pīḷeyya, abhabbo telassa adhigamāya. ",
  "mn126:10.6": "Taṃ kissa hetu? ",
  "mn126:10.7": "Ayoni hesā, bhūmija, telassa adhigamāya. ",
  "mn126:10.8": "Evameva kho, bhūmija, ye hi keci samaṇā vā brāhmaṇā vā micchādiṭṭhino micchāsaṅkappā micchāvācā micchākammantā micchāājīvā micchāvāyāmā micchāsatī micchāsamādhino te āsañcepi karitvā brahmacariyaṃ caranti, abhabbā phalassa adhigamāya; ",
  "mn126:10.9": "anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:10.10": "āsañca anāsañcepi karitvā brahmacariyaṃ caranti, abhabbā phalassa adhigamāya; ",
  "mn126:10.11": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāya. ",
  "mn126:10.12": "Taṃ kissa hetu? ",
  "mn126:10.13": "Ayoni hesā, bhūmija, phalassa adhigamāya. ",
  "mn126:11.1": "Seyyathāpi, bhūmija, puriso khīratthiko khīragavesī khīrapariyesanaṃ caramāno gāviṃ taruṇavacchaṃ visāṇato āviñcheyya. ",
  "mn126:11.2": "Āsañcepi karitvā gāviṃ taruṇavacchaṃ visāṇato āviñcheyya, abhabbo khīrassa adhigamāya; ",
  "mn126:11.3": "anāsañcepi karitvā …pe… ",
  "mn126:11.4": "āsañca anāsañcepi karitvā …pe… ",
  "mn126:11.5": "nevāsaṃ nānāsañcepi karitvā gāviṃ taruṇavacchaṃ visāṇato āviñcheyya, abhabbo khīrassa adhigamāya. ",
  "mn126:11.6": "Taṃ kissa hetu? ",
  "mn126:11.7": "Ayoni hesā, bhūmija, khīrassa adhigamāya. ",
  "mn126:11.8": "Evameva kho, bhūmija, ye hi keci samaṇā vā brāhmaṇā vā micchādiṭṭhino …pe… ",
  "mn126:11.9": "micchāsamādhino te āsañcepi karitvā brahmacariyaṃ caranti, abhabbā phalassa adhigamāya; ",
  "mn126:11.10": "anāsañcepi karitvā …pe… ",
  "mn126:11.11": "āsañca anāsañcepi karitvā …pe… ",
  "mn126:11.12": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāya. ",
  "mn126:11.13": "Taṃ kissa hetu? ",
  "mn126:11.14": "Ayoni hesā, bhūmija, phalassa adhigamāya. ",
  "mn126:12.1": "Seyyathāpi, bhūmija, puriso navanītatthiko navanītagavesī navanītapariyesanaṃ caramāno udakaṃ kalase āsiñcitvā matthena āviñcheyya. ",
  "mn126:12.2": "Āsañcepi karitvā udakaṃ kalase āsiñcitvā matthena āviñcheyya, abhabbo navanītassa adhigamāya; ",
  "mn126:12.3": "anāsañcepi karitvā …pe… ",
  "mn126:12.4": "āsañca anāsañcepi karitvā …pe… ",
  "mn126:12.5": "nevāsaṃ nānāsañcepi karitvā udakaṃ kalase āsiñcitvā matthena āviñcheyya, abhabbo navanītassa adhigamāya. ",
  "mn126:12.6": "Taṃ kissa hetu? ",
  "mn126:12.7": "Ayoni hesā, bhūmija, navanītassa adhigamāya. ",
  "mn126:12.8": "Evameva kho, bhūmija, ye hi keci samaṇā vā brāhmaṇā vā micchādiṭṭhino …pe… ",
  "mn126:12.9": "micchāsamādhino te āsañcepi karitvā brahmacariyaṃ caranti, abhabbā phalassa adhigamāya; ",
  "mn126:12.10": "anāsañcepi karitvā …pe… ",
  "mn126:12.11": "āsañca anāsañcepi karitvā …pe… ",
  "mn126:12.12": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāya. ",
  "mn126:12.13": "Taṃ kissa hetu? ",
  "mn126:12.14": "Ayoni hesā, bhūmija, phalassa adhigamāya. ",
  "mn126:13.1": "Seyyathāpi, bhūmija, puriso aggitthiko aggigavesī aggipariyesanaṃ caramāno allaṃ kaṭṭhaṃ sasnehaṃ uttarāraṇiṃ ādāya abhimantheyya. ",
  "mn126:13.2": "Āsañcepi karitvā allaṃ kaṭṭhaṃ sasnehaṃ uttarāraṇiṃ ādāya abhimantheyya, abhabbo aggissa adhigamāya; ",
  "mn126:13.3": "anāsañcepi karitvā …pe… ",
  "mn126:13.4": "āsañca anāsañcepi karitvā …pe… ",
  "mn126:13.5": "nevāsaṃ nānāsañcepi karitvā allaṃ kaṭṭhaṃ sasnehaṃ uttarāraṇiṃ ādāya abhimantheyya, abhabbo aggissa adhigamāya. ",
  "mn126:13.6": "Taṃ kissa hetu? ",
  "mn126:13.7": "Ayoni hesā, bhūmija, aggissa adhigamāya. ",
  "mn126:13.8": "Evameva kho, bhūmija, ye hi keci samaṇā vā brāhmaṇā vā micchādiṭṭhino …pe… ",
  "mn126:13.9": "micchāsamādhino te āsañcepi karitvā brahmacariyaṃ caranti, abhabbā phalassa adhigamāya; ",
  "mn126:13.10": "anāsañcepi karitvā …pe… ",
  "mn126:13.11": "āsañca anāsañcepi karitvā …pe… ",
  "mn126:13.12": "nevāsaṃ nānāsañcepi karitvā brahmacariyaṃ caranti, abhabbā phalassa adhigamāya. ",
  "mn126:13.13": "Taṃ kissa hetu? ",
  "mn126:13.14": "Ayoni hesā, bhūmija, phalassa adhigamāya. ",
  "mn126:14.1": "Ye hi keci, bhūmija, samaṇā vā brāhmaṇā vā sammādiṭṭhino sammāsaṅkappā sammāvācā sammākammantā sammāājīvā sammāvāyāmā sammāsatī sammāsamādhino te āsañcepi karitvā brahmacariyaṃ caranti, bhabbā phalassa adhigamāya; ",
  "mn126:14.2": "anāsañcepi karitvā brahmacariyaṃ caranti, bhabbā phalassa adhigamāya; ",
  "mn126:14.3": "āsañca anāsañcepi karitvā brahmacariyaṃ caranti, bhabbā phalassa adhigamāya; ",
  "mn126:14.4": "nevāsaṃ nānāsañcepi karitvā brahmacariyaṃ caranti, bhabbā phalassa adhigamāya. ",
  "mn126:14.5": "Taṃ kissa hetu? ",
  "mn126:14.6": "Yoni hesā, bhūmija, phalassa adhigamāya. ",
  "mn126:15.1": "Seyyathāpi, bhūmija, puriso telatthiko telagavesī telapariyesanaṃ caramāno tilapiṭṭhaṃ doṇiyā ākiritvā udakena paripphosakaṃ paripphosakaṃ pīḷeyya. ",
  "mn126:15.2": "Āsañcepi karitvā tilapiṭṭhaṃ doṇiyā ākiritvā udakena paripphosakaṃ paripphosakaṃ pīḷeyya, bhabbo telassa adhigamāya; ",
  "mn126:15.3": "anāsañcepi karitvā …pe… ",
  "mn126:15.4": "āsañca anāsañcepi karitvā …pe… ",
  "mn126:15.5": "nevāsaṃ nānāsañcepi karitvā tilapiṭṭhaṃ doṇiyā ākiritvā udakena paripphosakaṃ paripphosakaṃ pīḷeyya, bhabbo telassa adhigamāya. ",
  "mn126:15.6": "Taṃ kissa hetu? ",
  "mn126:15.7": "Yoni hesā, bhūmija, telassa adhigamāya. ",
  "mn126:15.8": "Evameva kho, bhūmija, ye hi keci samaṇā vā brāhmaṇā vā sammādiṭṭhino …pe… ",
  "mn126:15.9": "sammāsamādhino te āsañcepi karitvā brahmacariyaṃ caranti, bhabbā phalassa adhigamāya; ",
  "mn126:15.10": "anāsañcepi karitvā …pe… ",
  "mn126:15.11": "āsañca anāsañcepi karitvā …pe… ",
  "mn126:15.12": "nevāsaṃ nānāsañcepi karitvā brahmacariyaṃ caranti, bhabbā phalassa adhigamāya. ",
  "mn126:15.13": "Taṃ kissa hetu? ",
  "mn126:15.14": "Yoni hesā, bhūmija, phalassa adhigamāya. ",
  "mn126:16.1": "Seyyathāpi, bhūmija, puriso khīratthiko khīragavesī khīrapariyesanaṃ caramāno gāviṃ taruṇavacchaṃ thanato āviñcheyya. ",
  "mn126:16.2": "Āsañcepi karitvā gāviṃ taruṇavacchaṃ thanato āviñcheyya, bhabbo khīrassa adhigamāya; ",
  "mn126:16.3": "anāsañcepi karitvā …pe… ",
  "mn126:16.4": "āsañca anāsañcepi karitvā …pe… ",
  "mn126:16.5": "nevāsaṃ nānāsañcepi karitvā gāviṃ taruṇavacchaṃ thanato āviñcheyya, bhabbo khīrassa adhigamāya. ",
  "mn126:16.6": "Taṃ kissa hetu? ",
  "mn126:16.7": "Yoni hesā, bhūmija, khīrassa adhigamāya. ",
  "mn126:16.8": "Evameva kho, bhūmija, ye hi keci samaṇā vā brāhmaṇā vā sammādiṭṭhino …pe… ",
  "mn126:16.9": "sammāsamādhino te āsañcepi karitvā …pe… ",
  "mn126:16.10": "anāsañcepi karitvā …pe… ",
  "mn126:16.11": "āsañca anāsañcepi karitvā …pe… ",
  "mn126:16.12": "nevāsaṃ nānāsañcepi karitvā brahmacariyaṃ caranti, bhabbā phalassa adhigamāya. ",
  "mn126:16.13": "Taṃ kissa hetu? ",
  "mn126:16.14": "Yoni hesā, bhūmija, phalassa adhigamāya. ",
  "mn126:17.1": "Seyyathāpi, bhūmija, puriso navanītatthiko navanītagavesī navanītapariyesanaṃ caramāno dadhiṃ kalase āsiñcitvā matthena āviñcheyya. ",
  "mn126:17.2": "Āsañcepi karitvā dadhiṃ kalase āsiñcitvā matthena āviñcheyya, bhabbo navanītassa adhigamāya; ",
  "mn126:17.3": "anāsañcepi karitvā … ",
  "mn126:17.4": "āsañca anāsañcepi karitvā … ",
  "mn126:17.5": "nevāsaṃ nānāsañcepi karitvā dadhiṃ kalase āsiñcitvā matthena āviñcheyya, bhabbo navanītassa adhigamāya. ",
  "mn126:17.6": "Taṃ kissa hetu? ",
  "mn126:17.7": "Yoni hesā, bhūmija, navanītassa adhigamāya. ",
  "mn126:17.8": "Evameva kho, bhūmija, ye hi keci samaṇā vā brāhmaṇā vā sammādiṭṭhino …pe… ",
  "mn126:17.9": "sammāsamādhino te āsañcepi karitvā brahmacariyaṃ caranti, bhabbā phalassa adhigamāya; ",
  "mn126:17.10": "anāsañcepi karitvā … ",
  "mn126:17.11": "āsañca anāsañcepi karitvā … ",
  "mn126:17.12": "nevāsaṃ nānāsañcepi karitvā brahmacariyaṃ caranti, bhabbā phalassa adhigamāya. ",
  "mn126:17.13": "Taṃ kissa hetu? ",
  "mn126:17.14": "Yoni hesā, bhūmija, phalassa adhigamāya. ",
  "mn126:18.1": "Seyyathāpi, bhūmija, puriso aggitthiko aggigavesī aggipariyesanaṃ caramāno sukkhaṃ kaṭṭhaṃ koḷāpaṃ uttarāraṇiṃ ādāya abhimantheyya; ",
  "mn126:18.2": "() āsañcepi karitvā … ",
  "mn126:18.3": "anāsañcepi karitvā … ",
  "mn126:18.4": "āsañca anāsañcepi karitvā … ",
  "mn126:18.5": "nevāsaṃ nānāsañcepi karitvā sukkhaṃ kaṭṭhaṃ koḷāpaṃ uttarāraṇiṃ ādāya abhimantheyya, bhabbo aggissa adhigamāya. ",
  "mn126:18.6": "Taṃ kissa hetu? ",
  "mn126:18.7": "Yoni hesā, bhūmija, aggissa adhigamāya. ",
  "mn126:18.8": "Evameva kho, bhūmija, ye hi keci samaṇā vā brāhmaṇā vā sammādiṭṭhino …pe… ",
  "mn126:18.9": "sammāsamādhino te āsañcepi karitvā brahmacariyaṃ caranti, bhabbā phalassa adhigamāya; ",
  "mn126:18.10": "anāsañcepi karitvā brahmacariyaṃ caranti, bhabbā phalassa adhigamāya; ",
  "mn126:18.11": "āsañca anāsañcepi karitvā brahmacariyaṃ caranti, bhabbā phalassa adhigamāya; ",
  "mn126:18.12": "nevāsaṃ nānāsañcepi karitvā brahmacariyaṃ caranti, bhabbā phalassa adhigamāya. ",
  "mn126:18.13": "Taṃ kissa hetu? ",
  "mn126:18.14": "Yoni hesā, bhūmija, phalassa adhigamāya. ",
  "mn126:19.1": "Sace kho taṃ, bhūmija, jayasenassa rājakumārassa imā catasso upamā paṭibhāyeyyuṃ anacchariyaṃ te jayaseno rājakumāro pasīdeyya, pasanno ca te pasannākāraṃ kareyyā”ti. ",
  "mn126:19.2": "“Kuto pana maṃ, bhante, jayasenassa rājakumārassa imā catasso upamā paṭibhāyissanti anacchariyā pubbe assutapubbā, seyyathāpi bhagavantan”ti? ",
  "mn126:19.3": "Idamavoca bhagavā. ",
  "mn126:19.4": "Attamano āyasmā bhūmijo bhagavato bhāsitaṃ abhinandīti. ",
  "mn126:19.5": "Bhūmijasuttaṃ niṭṭhitaṃ chaṭṭhaṃ. "
}