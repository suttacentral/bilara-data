{
  "mn143:0.1": "Majjhima Nikāya 143 ",
  "mn143:0.2": "Anāthapiṇḍikovādasutta ",
  "mn143:1.1": "Evaṃ me sutaṃ—",
  "mn143:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn143:2.1": "Tena kho pana samayena anāthapiṇḍiko gahapati ābādhiko hoti dukkhito bāḷhagilāno. ",
  "mn143:2.2": "Atha kho anāthapiṇḍiko gahapati aññataraṃ purisaṃ āmantesi: ",
  "mn143:2.3": "“ehi tvaṃ, ambho purisa, yena bhagavā tenupasaṅkama; upasaṅkamitvā mama vacanena bhagavato pāde sirasā vandāhi: ",
  "mn143:2.4": "‘anāthapiṇḍiko, bhante, gahapati ābādhiko dukkhito bāḷhagilāno. ",
  "mn143:2.5": "So bhagavato pāde sirasā vandatī’ti. ",
  "mn143:2.6": "Yena cāyasmā sāriputto tenupasaṅkama; upasaṅkamitvā mama vacanena āyasmato sāriputtassa pāde sirasā vandāhi: ",
  "mn143:2.7": "‘anāthapiṇḍiko, bhante, gahapati ābādhiko dukkhito bāḷhagilāno. ",
  "mn143:2.8": "So āyasmato sāriputtassa pāde sirasā vandatī’ti. ",
  "mn143:2.9": "Evañca vadehi: ",
  "mn143:2.10": "‘sādhu kira, bhante, āyasmā sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti. ",
  "mn143:2.11": "“Evaṃ, bhante”ti kho so puriso anāthapiṇḍikassa gahapatissa paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so puriso bhagavantaṃ etadavoca: ",
  "mn143:2.12": "“anāthapiṇḍiko, bhante, gahapati ābādhiko dukkhito bāḷhagilāno. ",
  "mn143:2.13": "So bhagavato pāde sirasā vandatī”ti. ",
  "mn143:2.14": "Yena cāyasmā sāriputto tenupasaṅkami; upasaṅkamitvā āyasmantaṃ sāriputtaṃ abhivādetvā ekamantaṃ nisīdi. Ekamantaṃ nisinno kho so puriso āyasmantaṃ sāriputtaṃ etadavoca: ",
  "mn143:2.15": "“anāthapiṇḍiko, bhante, gahapati ābādhiko dukkhito bāḷhagilāno. ",
  "mn143:2.16": "So āyasmato sāriputtassa pāde sirasā vandati; ",
  "mn143:2.17": "evañca vadeti: ",
  "mn143:2.18": "‘sādhu kira, bhante, āyasmā sāriputto yena anāthapiṇḍikassa gahapatissa nivesanaṃ tenupasaṅkamatu anukampaṃ upādāyā’”ti. ",
  "mn143:2.19": "Adhivāsesi kho āyasmā sāriputto tuṇhībhāvena. ",
  "mn143:3.1": "Atha kho āyasmā sāriputto nivāsetvā pattacīvaramādāya āyasmatā ānandena pacchāsamaṇena yena anāthapiṇḍikassa gahapatissa nivesanaṃ tenupasaṅkami; upasaṅkamitvā paññatte āsane nisīdi. Nisajja kho āyasmā sāriputto anāthapiṇḍikaṃ gahapatiṃ etadavoca: ",
  "mn143:3.2": "“kacci te, gahapati, khamanīyaṃ, kacci yāpanīyaṃ? Kacci te dukkhā vedanā paṭikkamanti, no abhikkamanti; paṭikkamosānaṃ paññāyati, no abhikkamo”ti? ",
  "mn143:4.1": "“Na me, bhante sāriputta, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "mn143:4.2": "Seyyathāpi, bhante sāriputta, balavā puriso tiṇhena sikharena muddhani abhimattheyya; evameva kho me, bhante sāriputta, adhimattā vātā muddhani ūhananti. ",
  "mn143:4.3": "Na me, bhante sāriputta, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "mn143:4.4": "Seyyathāpi, bhante sāriputta, balavā puriso daḷhena varattakhaṇḍena sīse sīsaveṭhaṃ dadeyya; evameva kho me, bhante sāriputta, adhimattā sīse sīsavedanā. ",
  "mn143:4.5": "Na me, bhante sāriputta, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "mn143:4.6": "Seyyathāpi, bhante sāriputta, dakkho goghātako vā goghātakantevāsī vā tiṇhena govikantanena kucchiṃ parikanteyya; evameva kho me, bhante sāriputta, adhimattā vātā kucchiṃ parikantanti. ",
  "mn143:4.7": "Na me, bhante sāriputta, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo. ",
  "mn143:4.8": "Seyyathāpi, bhante sāriputta, dve balavanto purisā dubbalataraṃ purisaṃ nānābāhāsu gahetvā aṅgārakāsuyā santāpeyyuṃ, samparitāpeyyuṃ; evameva kho me, bhante sāriputta, adhimatto kāyasmiṃ ḍāho. ",
  "mn143:4.9": "Na me, bhante sāriputta, khamanīyaṃ na yāpanīyaṃ. Bāḷhā me dukkhā vedanā abhikkamanti, no paṭikkamanti; abhikkamosānaṃ paññāyati, no paṭikkamo”ti. ",
  "mn143:5.1": "“Tasmātiha te, gahapati, evaṃ sikkhitabbaṃ: ",
  "mn143:5.2": "‘na cakkhuṃ upādiyissāmi, na ca me cakkhunissitaṃ viññāṇaṃ bhavissatī’ti. ",
  "mn143:5.3": "Evañhi te, gahapati, sikkhitabbaṃ. ",
  "mn143:5.4": "Tasmātiha te, gahapati, evaṃ sikkhitabbaṃ: ",
  "mn143:5.5": "‘na sotaṃ upādiyissāmi, na ca me sotanissitaṃ viññāṇaṃ bhavissatī’ti. ",
  "mn143:5.6": "Evañhi te, gahapati, sikkhitabbaṃ. ",
  "mn143:5.7": "Tasmātiha te, gahapati, evaṃ sikkhitabbaṃ: ",
  "mn143:5.8": "‘na ghānaṃ upādiyissāmi, na ca me ghānanissitaṃ viññāṇaṃ bhavissatī’ti. ",
  "mn143:5.9": "Evañhi te, gahapati, sikkhitabbaṃ. ",
  "mn143:5.10": "Tasmātiha te, gahapati, evaṃ sikkhitabbaṃ: ",
  "mn143:5.11": "‘na jivhaṃ upādiyissāmi, na ca me jivhānissitaṃ viññāṇaṃ bhavissatī’ti. ",
  "mn143:5.12": "Evañhi te, gahapati, sikkhitabbaṃ. ",
  "mn143:5.13": "Tasmātiha te, gahapati, evaṃ sikkhitabbaṃ: ",
  "mn143:5.14": "‘na kāyaṃ upādiyissāmi, na ca me kāyanissitaṃ viññāṇaṃ bhavissatī’ti. ",
  "mn143:5.15": "Evañhi te, gahapati, sikkhitabbaṃ. ",
  "mn143:5.16": "Tasmātiha te, gahapati, evaṃ sikkhitabbaṃ: ",
  "mn143:5.17": "‘na manaṃ upādiyissāmi, na ca me manonissitaṃ viññāṇaṃ bhavissatī’ti. ",
  "mn143:5.18": "Evañhi te, gahapati, sikkhitabbaṃ. (1) ",
  "mn143:6.1": "Tasmātiha te, gahapati, evaṃ sikkhitabbaṃ: ",
  "mn143:6.2": "‘na rūpaṃ upādiyissāmi, na ca me rūpanissitaṃ viññāṇaṃ bhavissatī’ti. ",
  "mn143:6.3": "Evañhi te, gahapati, sikkhitabbaṃ. ",
  "mn143:6.4": "Tasmātiha te, gahapati, evaṃ sikkhitabbaṃ: ",
  "mn143:6.5": "‘na saddaṃ upādiyissāmi …pe… ",
  "mn143:6.6": "na gandhaṃ upādiyissāmi … ",
  "mn143:6.7": "na rasaṃ upādiyissāmi … ",
  "mn143:6.8": "na phoṭṭhabbaṃ upādiyissāmi … ",
  "mn143:6.9": "na dhammaṃ upādiyissāmi, na ca me dhammanissitaṃ viññāṇaṃ bhavissatī’ti. ",
  "mn143:6.10": "Evañhi te, gahapati, sikkhitabbaṃ. (2) ",
  "mn143:7.1": "Tasmātiha te, gahapati, evaṃ sikkhitabbaṃ: ",
  "mn143:7.2": "‘na cakkhuviññāṇaṃ upādiyissāmi, na ca me cakkhuviññāṇanissitaṃ viññāṇaṃ bhavissatī’ti. ",
  "mn143:7.3": "Evañhi te, gahapati, sikkhitabbaṃ. ",
  "mn143:7.4": "Tasmātiha te, gahapati, evaṃ sikkhitabbaṃ: ",
  "mn143:7.5": "‘na sotaviññāṇaṃ upādiyissāmi … ",
  "mn143:7.6": "na ghānaviññāṇaṃ upādiyissāmi … ",
  "mn143:7.7": "na jivhāviññāṇaṃ upādiyissāmi … ",
  "mn143:7.8": "na kāyaviññāṇaṃ upādiyissāmi … ",
  "mn143:7.9": "na manoviññāṇaṃ upādiyissāmi, na ca me manoviññāṇanissitaṃ viññāṇaṃ bhavissatī’ti. ",
  "mn143:7.10": "Evañhi te, gahapati, sikkhitabbaṃ. (3) ",
  "mn143:8.1": "Tasmātiha te, gahapati, evaṃ sikkhitabbaṃ: ",
  "mn143:8.2": "‘na cakkhusamphassaṃ upādiyissāmi, na ca me cakkhusamphassanissitaṃ viññāṇaṃ bhavissatī’ti. ",
  "mn143:8.3": "Evañhi te, gahapati, sikkhitabbaṃ. ",
  "mn143:8.4": "Tasmātiha te, gahapati, evaṃ sikkhitabbaṃ: ",
  "mn143:8.5": "‘na sotasamphassaṃ upādiyissāmi … ",
  "mn143:8.6": "na ghānasamphassaṃ upādiyissāmi … ",
  "mn143:8.7": "na jivhāsamphassaṃ upādiyissāmi … ",
  "mn143:8.8": "na kāyasamphassaṃ upādiyissāmi … ",
  "mn143:8.9": "na manosamphassaṃ upādiyissāmi, na ca me manosamphassanissitaṃ viññāṇaṃ bhavissatī’ti. ",
  "mn143:8.10": "Evañhi te, gahapati, sikkhitabbaṃ. (4) ",
  "mn143:9.1": "Tasmātiha te, gahapati, evaṃ sikkhitabbaṃ: ",
  "mn143:9.2": "‘na cakkhusamphassajaṃ vedanaṃ upādiyissāmi, na ca me cakkhusamphassajāvedanānissitaṃ viññāṇaṃ bhavissatī’ti. ",
  "mn143:9.3": "Evañhi te, gahapati, sikkhitabbaṃ. ",
  "mn143:9.4": "Tasmātiha te, gahapati, evaṃ sikkhitabbaṃ: ",
  "mn143:9.5": "‘na sotasamphassajaṃ vedanaṃ upādiyissāmi … ",
  "mn143:9.6": "na ghānasamphassajaṃ vedanaṃ upādiyissāmi … ",
  "mn143:9.7": "na jivhāsamphassajaṃ vedanaṃ upādiyissāmi … ",
  "mn143:9.8": "na kāyasamphassajaṃ vedanaṃ upādiyissāmi … ",
  "mn143:9.9": "na manosamphassajaṃ vedanaṃ upādiyissāmi, na ca me manosamphassajāvedanānissitaṃ viññāṇaṃ bhavissatī’ti. ",
  "mn143:9.10": "Evañhi te, gahapati, sikkhitabbaṃ. (5) ",
  "mn143:10.1": "Tasmātiha te, gahapati, evaṃ sikkhitabbaṃ: ",
  "mn143:10.2": "‘na pathavīdhātuṃ upādiyissāmi, na ca me pathavīdhātunissitaṃ viññāṇaṃ bhavissatī’ti. ",
  "mn143:10.3": "Evañhi te, gahapati, sikkhitabbaṃ. ",
  "mn143:10.4": "Tasmātiha te, gahapati, evaṃ sikkhitabbaṃ: ",
  "mn143:10.5": "‘na āpodhātuṃ upādiyissāmi … ",
  "mn143:10.6": "na tejodhātuṃ upādiyissāmi … ",
  "mn143:10.7": "na vāyodhātuṃ upādiyissāmi … ",
  "mn143:10.8": "na ākāsadhātuṃ upādiyissāmi … ",
  "mn143:10.9": "na viññāṇadhātuṃ upādiyissāmi, na ca me viññāṇadhātunissitaṃ viññāṇaṃ bhavissatī’ti. ",
  "mn143:10.10": "Evañhi te, gahapati, sikkhitabbaṃ. (6) ",
  "mn143:11.1": "Tasmātiha te, gahapati, evaṃ sikkhitabbaṃ: ",
  "mn143:11.2": "‘na rūpaṃ upādiyissāmi, na ca me rūpanissitaṃ viññāṇaṃ bhavissatī’ti. ",
  "mn143:11.3": "Evañhi te, gahapati, sikkhitabbaṃ. ",
  "mn143:11.4": "Tasmātiha te, gahapati, evaṃ sikkhitabbaṃ: ",
  "mn143:11.5": "‘na vedanaṃ upādiyissāmi … ",
  "mn143:11.6": "na saññaṃ upādiyissāmi … ",
  "mn143:11.7": "na saṅkhāre upādiyissāmi … ",
  "mn143:11.8": "na viññāṇaṃ upādiyissāmi, na ca me viññāṇanissitaṃ viññāṇaṃ bhavissatī’ti. ",
  "mn143:11.9": "Evañhi te, gahapati, sikkhitabbaṃ. (7) ",
  "mn143:12.1": "Tasmātiha te, gahapati, evaṃ sikkhitabbaṃ: ",
  "mn143:12.2": "‘na ākāsānañcāyatanaṃ upādiyissāmi, na ca me ākāsānañcāyatananissitaṃ viññāṇaṃ bhavissatī’ti. ",
  "mn143:12.3": "Evañhi te, gahapati, sikkhitabbaṃ. ",
  "mn143:12.4": "Tasmātiha te, gahapati, evaṃ sikkhitabbaṃ: ",
  "mn143:12.5": "‘na viññāṇañcāyatanaṃ upādiyissāmi … ",
  "mn143:12.6": "na ākiñcaññāyatanaṃ upādiyissāmi … ",
  "mn143:12.7": "na nevasaññānāsaññāyatanaṃ upādiyissāmi, na ca me nevasaññānāsaññāyatananissitaṃ viññāṇaṃ bhavissatī’ti. ",
  "mn143:12.8": "Evañhi te, gahapati, sikkhitabbaṃ. (8) ",
  "mn143:13.1": "Tasmātiha te, gahapati, evaṃ sikkhitabbaṃ: ",
  "mn143:13.2": "‘na idhalokaṃ upādiyissāmi, na ca me idhalokanissitaṃ viññāṇaṃ bhavissatī’ti. ",
  "mn143:13.3": "Evañhi te, gahapati, sikkhitabbaṃ. ",
  "mn143:14.1": "Tasmātiha te, gahapati, evaṃ sikkhitabbaṃ: ",
  "mn143:14.2": "‘na paralokaṃ upādiyissāmi, na ca me paralokanissitaṃ viññāṇaṃ bhavissatī’ti. ",
  "mn143:14.3": "Evañhi te, gahapati, sikkhitabbaṃ. ",
  "mn143:14.4": "Tasmātiha te, gahapati, evaṃ sikkhitabbaṃ: ",
  "mn143:14.5": "‘yampi me diṭṭhaṃ sutaṃ mutaṃ viññātaṃ pattaṃ pariyesitaṃ anupariyesitaṃ anucaritaṃ manasā tampi na upādiyissāmi, na ca me tannissitaṃ viññāṇaṃ bhavissatī’ti. ",
  "mn143:14.6": "Evañhi te, gahapati, sikkhitabban”ti. (9) ",
  "mn143:15.1": "Evaṃ vutte, anāthapiṇḍiko gahapati parodi, assūni pavattesi. ",
  "mn143:15.2": "Atha kho āyasmā ānando anāthapiṇḍikaṃ gahapatiṃ etadavoca: ",
  "mn143:15.3": "“olīyasi kho tvaṃ, gahapati, saṃsīdasi kho tvaṃ, gahapatī”ti? ",
  "mn143:15.4": "“Nāhaṃ, bhante ānanda, olīyāmi, napi saṃsīdāmi; ",
  "mn143:15.5": "api ca me dīgharattaṃ satthā payirupāsito manobhāvanīyā ca bhikkhū; ",
  "mn143:15.6": "na ca me evarūpī dhammī kathā sutapubbā”ti. ",
  "mn143:15.7": "“Na kho, gahapati, gihīnaṃ odātavasanānaṃ evarūpī dhammī kathā paṭibhāti; ",
  "mn143:15.8": "pabbajitānaṃ kho, gahapati, evarūpī dhammī kathā paṭibhātī”ti. ",
  "mn143:15.9": "“Tena hi, bhante sāriputta, gihīnampi odātavasanānaṃ evarūpī dhammī kathā paṭibhātu. ",
  "mn143:15.10": "Santi hi, bhante, kulaputtā apparajakkhajātikā, assavanatā dhammassa parihāyanti; ",
  "mn143:15.11": "bhavissanti dhammassa aññātāro”ti. ",
  "mn143:16.1": "Atha kho āyasmā ca sāriputto āyasmā ca ānando anāthapiṇḍikaṃ gahapatiṃ iminā ovādena ovaditvā uṭṭhāyāsanā pakkamiṃsu. ",
  "mn143:16.2": "Atha kho anāthapiṇḍiko gahapati, acirapakkante āyasmante ca sāriputte āyasmante ca ānande, kālamakāsi tusitaṃ kāyaṃ upapajji. ",
  "mn143:17.1": "Atha kho anāthapiṇḍiko devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. ",
  "mn143:17.2": "Ekamantaṃ ṭhito kho anāthapiṇḍiko devaputto bhagavantaṃ gāthāhi ajjhabhāsi: ",
  "mn143:17.3": "“Idañhi taṃ jetavanaṃ, ",
  "mn143:17.4": "isisaṅghanisevitaṃ; ",
  "mn143:17.5": "Āvutthaṃ dhammarājena, ",
  "mn143:17.6": "pītisañjananaṃ mama. ",
  "mn143:17.7": "Kammaṃ vijjā ca dhammo ca, ",
  "mn143:17.8": "sīlaṃ jīvitamuttamaṃ; ",
  "mn143:17.9": "Etena maccā sujjhanti, ",
  "mn143:17.10": "na gottena dhanena vā. ",
  "mn143:17.11": "Tasmā hi paṇḍito poso, ",
  "mn143:17.12": "sampassaṃ atthamattano; ",
  "mn143:17.13": "Yoniso vicine dhammaṃ, ",
  "mn143:17.14": "evaṃ tattha visujjhati. ",
  "mn143:17.15": "Sāriputtova paññāya, ",
  "mn143:17.16": "sīlena upasamena ca; ",
  "mn143:17.17": "Yopi pāraṅgato bhikkhu, ",
  "mn143:17.18": "etāvaparamo siyā”ti. ",
  "mn143:18.1": "Idamavoca anāthapiṇḍiko devaputto. ",
  "mn143:18.2": "Samanuñño satthā ahosi. ",
  "mn143:18.3": "Atha kho anāthapiṇḍiko devaputto: ",
  "mn143:18.4": "“samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyi. ",
  "mn143:19.1": "Atha kho bhagavā tassā rattiyā accayena bhikkhū āmantesi: ",
  "mn143:19.2": "“imaṃ, bhikkhave, rattiṃ aññataro devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. ",
  "mn143:19.3": "Ekamantaṃ ṭhito kho so devaputto maṃ gāthāhi ajjhabhāsi: ",
  "mn143:19.4": "‘Idañhi taṃ jetavanaṃ, ",
  "mn143:19.5": "isisaṅghanisevitaṃ; ",
  "mn143:19.6": "Āvutthaṃ dhammarājena, ",
  "mn143:19.7": "pītisañjananaṃ mama. ",
  "mn143:19.8": "Kammaṃ vijjā ca dhammo ca, ",
  "mn143:19.9": "sīlaṃ jīvitamuttamaṃ; ",
  "mn143:19.10": "Etena maccā sujjhanti, ",
  "mn143:19.11": "na gottena dhanena vā. ",
  "mn143:19.12": "Tasmā hi paṇḍito poso, ",
  "mn143:19.13": "sampassaṃ atthamattano; ",
  "mn143:19.14": "Yoniso vicine dhammaṃ, ",
  "mn143:19.15": "evaṃ tattha visujjhati. ",
  "mn143:19.16": "Sāriputtova paññāya, ",
  "mn143:19.17": "sīlena upasamena ca; ",
  "mn143:19.18": "Yopi pāraṅgato bhikkhu, ",
  "mn143:19.19": "etāvaparamo siyā’ti. ",
  "mn143:19.20": "Idamavoca, bhikkhave, so devaputto. ",
  "mn143:19.21": "‘Samanuñño me satthā’ti maṃ abhivādetvā padakkhiṇaṃ katvā tatthevantaradhāyī”ti. ",
  "mn143:20.1": "Evaṃ vutte, āyasmā ānando bhagavantaṃ etadavoca: ",
  "mn143:20.2": "“so hi nūna so, bhante, anāthapiṇḍiko devaputto bhavissati. ",
  "mn143:20.3": "Anāthapiṇḍiko, bhante, gahapati āyasmante sāriputte abhippasanno ahosī”ti. ",
  "mn143:20.4": "“Sādhu sādhu, ānanda. ",
  "mn143:20.5": "Yāvatakaṃ kho, ānanda, takkāya pattabbaṃ, anuppattaṃ taṃ tayā. ",
  "mn143:20.6": "Anāthapiṇḍiko so, ānanda, devaputto”ti. ",
  "mn143:20.7": "Idamavoca bhagavā. ",
  "mn143:20.8": "Attamano āyasmā ānando bhagavato bhāsitaṃ abhinandīti. ",
  "mn143:20.9": "Anāthapiṇḍikovādasuttaṃ niṭṭhitaṃ paṭhamaṃ. "
}