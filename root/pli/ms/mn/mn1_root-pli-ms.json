{
  "mn1:0.1": "Majjhima Nikāya 1 ",
  "mn1:0.2": "Mūlapariyāyasutta ",
  "mn1:1.1": "Evaṃ me sutaṃ—",
  "mn1:1.2": "ekaṃ samayaṃ bhagavā ukkaṭṭhāyaṃ viharati subhagavane sālarājamūle. ",
  "mn1:1.3": "Tatra kho bhagavā bhikkhū āmantesi: ",
  "mn1:1.4": "“bhikkhavo”ti. ",
  "mn1:1.5": "“Bhadante”ti te bhikkhū bhagavato paccassosuṃ. ",
  "mn1:1.6": "Bhagavā etadavoca: ",
  "mn1:2.1": "“sabbadhammamūlapariyāyaṃ vo, bhikkhave, desessāmi. ",
  "mn1:2.2": "Taṃ suṇātha, sādhukaṃ manasi karotha, bhāsissāmī”ti. ",
  "mn1:2.3": "“Evaṃ, bhante”ti kho te bhikkhū bhagavato paccassosuṃ. ",
  "mn1:2.4": "Bhagavā etadavoca: ",
  "mn1:3.1": "“Idha, bhikkhave, assutavā puthujjano ariyānaṃ adassāvī ariyadhammassa akovido ariyadhamme avinīto, sappurisānaṃ adassāvī sappurisadhammassa akovido sappurisadhamme avinīto—",
  "mn1:3.2": "pathaviṃ pathavito sañjānāti; ",
  "mn1:3.3": "pathaviṃ pathavito saññatvā pathaviṃ maññati, pathaviyā maññati, pathavito maññati, pathaviṃ meti maññati, pathaviṃ abhinandati. ",
  "mn1:3.4": "Taṃ kissa hetu? ",
  "mn1:3.5": "‘Apariññātaṃ tassā’ti vadāmi. (1) ",
  "mn1:4.1": "Āpaṃ āpato sañjānāti; ",
  "mn1:4.2": "āpaṃ āpato saññatvā āpaṃ maññati, āpasmiṃ maññati, āpato maññati, āpaṃ meti maññati, āpaṃ abhinandati. ",
  "mn1:4.3": "Taṃ kissa hetu? ",
  "mn1:4.4": "‘Apariññātaṃ tassā’ti vadāmi. (2) ",
  "mn1:5.1": "Tejaṃ tejato sañjānāti; ",
  "mn1:5.2": "tejaṃ tejato saññatvā tejaṃ maññati, tejasmiṃ maññati, tejato maññati, tejaṃ meti maññati, tejaṃ abhinandati. ",
  "mn1:5.3": "Taṃ kissa hetu? ",
  "mn1:5.4": "‘Apariññātaṃ tassā’ti vadāmi. (3) ",
  "mn1:6.1": "Vāyaṃ vāyato sañjānāti; ",
  "mn1:6.2": "vāyaṃ vāyato saññatvā vāyaṃ maññati, vāyasmiṃ maññati, vāyato maññati, vāyaṃ meti maññati, vāyaṃ abhinandati. ",
  "mn1:6.3": "Taṃ kissa hetu? ",
  "mn1:6.4": "‘Apariññātaṃ tassā’ti vadāmi. (4) ",
  "mn1:7.1": "Bhūte bhūtato sañjānāti; ",
  "mn1:7.2": "bhūte bhūtato saññatvā bhūte maññati, bhūtesu maññati, bhūtato maññati, bhūte meti maññati, bhūte abhinandati. ",
  "mn1:7.3": "Taṃ kissa hetu? ",
  "mn1:7.4": "‘Apariññātaṃ tassā’ti vadāmi. (5) ",
  "mn1:8.1": "Deve devato sañjānāti; ",
  "mn1:8.2": "deve devato saññatvā deve maññati, devesu maññati, devato maññati, deve meti maññati, deve abhinandati. ",
  "mn1:8.3": "Taṃ kissa hetu? ",
  "mn1:8.4": "‘Apariññātaṃ tassā’ti vadāmi. (6) ",
  "mn1:9.1": "Pajāpatiṃ pajāpatito sañjānāti; ",
  "mn1:9.2": "pajāpatiṃ pajāpatito saññatvā pajāpatiṃ maññati, pajāpatismiṃ maññati, pajāpatito maññati, pajāpatiṃ meti maññati, pajāpatiṃ abhinandati. ",
  "mn1:9.3": "Taṃ kissa hetu? ",
  "mn1:9.4": "‘Apariññātaṃ tassā’ti vadāmi. (7) ",
  "mn1:10.1": "Brahmaṃ brahmato sañjānāti; ",
  "mn1:10.2": "brahmaṃ brahmato saññatvā brahmaṃ maññati, brahmasmiṃ maññati, brahmato maññati, brahmaṃ meti maññati, brahmaṃ abhinandati. ",
  "mn1:10.3": "Taṃ kissa hetu? ",
  "mn1:10.4": "‘Apariññātaṃ tassā’ti vadāmi. (8) ",
  "mn1:11.1": "Ābhassare ābhassarato sañjānāti; ",
  "mn1:11.2": "ābhassare ābhassarato saññatvā ābhassare maññati, ābhassaresu maññati, ābhassarato maññati, ābhassare meti maññati, ābhassare abhinandati. ",
  "mn1:11.3": "Taṃ kissa hetu? ",
  "mn1:11.4": "‘Apariññātaṃ tassā’ti vadāmi. (9) ",
  "mn1:12.1": "Subhakiṇhe subhakiṇhato sañjānāti; ",
  "mn1:12.2": "subhakiṇhe subhakiṇhato saññatvā subhakiṇhe maññati, subhakiṇhesu maññati, subhakiṇhato maññati, subhakiṇhe meti maññati, subhakiṇhe abhinandati. ",
  "mn1:12.3": "Taṃ kissa hetu? ",
  "mn1:12.4": "‘Apariññātaṃ tassā’ti vadāmi. (10) ",
  "mn1:13.1": "Vehapphale vehapphalato sañjānāti; ",
  "mn1:13.2": "vehapphale vehapphalato saññatvā vehapphale maññati, vehapphalesu maññati, vehapphalato maññati, vehapphale meti maññati, vehapphale abhinandati. ",
  "mn1:13.3": "Taṃ kissa hetu? ",
  "mn1:13.4": "‘Apariññātaṃ tassā’ti vadāmi. (11) ",
  "mn1:14.1": "Abhibhuṃ abhibhuto sañjānāti; ",
  "mn1:14.2": "abhibhuṃ abhibhuto saññatvā abhibhuṃ maññati, abhibhusmiṃ maññati, abhibhuto maññati, abhibhuṃ meti maññati, abhibhuṃ abhinandati. ",
  "mn1:14.3": "Taṃ kissa hetu? ",
  "mn1:14.4": "‘Apariññātaṃ tassā’ti vadāmi. (12) ",
  "mn1:15.1": "Ākāsānañcāyatanaṃ ākāsānañcāyatanato sañjānāti; ",
  "mn1:15.2": "ākāsānañcāyatanaṃ ākāsānañcāyatanato saññatvā ākāsānañcāyatanaṃ maññati, ākāsānañcāyatanasmiṃ maññati, ākāsānañcāyatanato maññati, ākāsānañcāyatanaṃ meti maññati, ākāsānañcāyatanaṃ abhinandati. ",
  "mn1:15.3": "Taṃ kissa hetu? ",
  "mn1:15.4": "‘Apariññātaṃ tassā’ti vadāmi. (13) ",
  "mn1:16.1": "Viññāṇañcāyatanaṃ viññāṇañcāyatanato sañjānāti; ",
  "mn1:16.2": "viññāṇañcāyatanaṃ viññāṇañcāyatanato saññatvā viññāṇañcāyatanaṃ maññati, viññāṇañcāyatanasmiṃ maññati, viññāṇañcāyatanato maññati, viññāṇañcāyatanaṃ meti maññati, viññāṇañcāyatanaṃ abhinandati. ",
  "mn1:16.3": "Taṃ kissa hetu? ",
  "mn1:16.4": "‘Apariññātaṃ tassā’ti vadāmi. (14) ",
  "mn1:17.1": "Ākiñcaññāyatanaṃ ākiñcaññāyatanato sañjānāti; ",
  "mn1:17.2": "ākiñcaññāyatanaṃ ākiñcaññāyatanato saññatvā ākiñcaññāyatanaṃ maññati, ākiñcaññāyatanasmiṃ maññati, ākiñcaññāyatanato maññati, ākiñcaññāyatanaṃ meti maññati, ākiñcaññāyatanaṃ abhinandati. ",
  "mn1:17.3": "Taṃ kissa hetu? ",
  "mn1:17.4": "‘Apariññātaṃ tassā’ti vadāmi. (15) ",
  "mn1:18.1": "Nevasaññānāsaññāyatanaṃ nevasaññānāsaññāyatanato sañjānāti; ",
  "mn1:18.2": "nevasaññānāsaññāyatanaṃ nevasaññānāsaññāyatanato saññatvā nevasaññānāsaññāyatanaṃ maññati, nevasaññānāsaññāyatanasmiṃ maññati, nevasaññānāsaññāyatanato maññati, nevasaññānāsaññāyatanaṃ meti maññati, nevasaññānāsaññāyatanaṃ abhinandati. ",
  "mn1:18.3": "Taṃ kissa hetu? ",
  "mn1:18.4": "‘Apariññātaṃ tassā’ti vadāmi. (16) ",
  "mn1:19.1": "Diṭṭhaṃ diṭṭhato sañjānāti; ",
  "mn1:19.2": "diṭṭhaṃ diṭṭhato saññatvā diṭṭhaṃ maññati, diṭṭhasmiṃ maññati, diṭṭhato maññati, diṭṭhaṃ meti maññati, diṭṭhaṃ abhinandati. ",
  "mn1:19.3": "Taṃ kissa hetu? ",
  "mn1:19.4": "‘Apariññātaṃ tassā’ti vadāmi. (17) ",
  "mn1:20.1": "Sutaṃ sutato sañjānāti; ",
  "mn1:20.2": "sutaṃ sutato saññatvā sutaṃ maññati, sutasmiṃ maññati, sutato maññati, sutaṃ meti maññati, sutaṃ abhinandati. ",
  "mn1:20.3": "Taṃ kissa hetu? ",
  "mn1:20.4": "‘Apariññātaṃ tassā’ti vadāmi. (18) ",
  "mn1:21.1": "Mutaṃ mutato sañjānāti; ",
  "mn1:21.2": "mutaṃ mutato saññatvā mutaṃ maññati, mutasmiṃ maññati, mutato maññati, mutaṃ meti maññati, mutaṃ abhinandati. ",
  "mn1:21.3": "Taṃ kissa hetu? ",
  "mn1:21.4": "‘Apariññātaṃ tassā’ti vadāmi. (19) ",
  "mn1:22.1": "Viññātaṃ viññātato sañjānāti; ",
  "mn1:22.2": "viññātaṃ viññātato saññatvā viññātaṃ maññati, viññātasmiṃ maññati, viññātato maññati, viññātaṃ meti maññati, viññātaṃ abhinandati. ",
  "mn1:22.3": "Taṃ kissa hetu? ",
  "mn1:22.4": "‘Apariññātaṃ tassā’ti vadāmi. (20) ",
  "mn1:23.1": "Ekattaṃ ekattato sañjānāti; ",
  "mn1:23.2": "ekattaṃ ekattato saññatvā ekattaṃ maññati, ekattasmiṃ maññati, ekattato maññati, ekattaṃ meti maññati, ekattaṃ abhinandati. ",
  "mn1:23.3": "Taṃ kissa hetu? ",
  "mn1:23.4": "‘Apariññātaṃ tassā’ti vadāmi. (21) ",
  "mn1:24.1": "Nānattaṃ nānattato sañjānāti; ",
  "mn1:24.2": "nānattaṃ nānattato saññatvā nānattaṃ maññati, nānattasmiṃ maññati, nānattato maññati, nānattaṃ meti maññati, nānattaṃ abhinandati. ",
  "mn1:24.3": "Taṃ kissa hetu? ",
  "mn1:24.4": "‘Apariññātaṃ tassā’ti vadāmi. (22) ",
  "mn1:25.1": "Sabbaṃ sabbato sañjānāti; ",
  "mn1:25.2": "sabbaṃ sabbato saññatvā sabbaṃ maññati, sabbasmiṃ maññati, sabbato maññati, sabbaṃ meti maññati, sabbaṃ abhinandati. ",
  "mn1:25.3": "Taṃ kissa hetu? ",
  "mn1:25.4": "‘Apariññātaṃ tassā’ti vadāmi. (23) ",
  "mn1:26.1": "Nibbānaṃ nibbānato sañjānāti; ",
  "mn1:26.2": "nibbānaṃ nibbānato saññatvā nibbānaṃ maññati, nibbānasmiṃ maññati, nibbānato maññati, nibbānaṃ meti maññati, nibbānaṃ abhinandati. ",
  "mn1:26.3": "Taṃ kissa hetu? ",
  "mn1:26.4": "‘Apariññātaṃ tassā’ti vadāmi. (24) ",
  "mn1:26.5": "Puthujjanavasena paṭhamanayabhūmiparicchedo niṭṭhito. ",
  "mn1:27.1": "Yopi so, bhikkhave, bhikkhu sekkho appattamānaso anuttaraṃ yogakkhemaṃ patthayamāno viharati, sopi pathaviṃ pathavito abhijānāti; ",
  "mn1:27.2": "pathaviṃ pathavito abhiññāya pathaviṃ mā maññi, pathaviyā mā maññi, pathavito mā maññi, pathaviṃ meti mā maññi, pathaviṃ mābhinandi. ",
  "mn1:27.3": "Taṃ kissa hetu? ",
  "mn1:27.4": "‘Pariññeyyaṃ tassā’ti vadāmi. ",
  "mn1:28-49.1": "Āpaṃ …pe… ",
  "mn1:28-49.2": "tejaṃ … ",
  "mn1:28-49.3": "vāyaṃ … ",
  "mn1:28-49.4": "bhūte … ",
  "mn1:28-49.5": "deve … ",
  "mn1:28-49.6": "pajāpatiṃ … ",
  "mn1:28-49.7": "brahmaṃ … ",
  "mn1:28-49.8": "ābhassare … ",
  "mn1:28-49.9": "subhakiṇhe … ",
  "mn1:28-49.10": "vehapphale … ",
  "mn1:28-49.11": "abhibhuṃ … ",
  "mn1:28-49.12": "ākāsānañcāyatanaṃ … ",
  "mn1:28-49.13": "viññāṇañcāyatanaṃ … ",
  "mn1:28-49.14": "ākiñcaññāyatanaṃ … ",
  "mn1:28-49.15": "nevasaññānāsaññāyatanaṃ … ",
  "mn1:28-49.16": "diṭṭhaṃ … ",
  "mn1:28-49.17": "sutaṃ … ",
  "mn1:28-49.18": "mutaṃ … ",
  "mn1:28-49.19": "viññātaṃ … ",
  "mn1:28-49.20": "ekattaṃ … ",
  "mn1:28-49.21": "nānattaṃ … ",
  "mn1:28-49.22": "sabbaṃ … ",
  "mn1:28-49.23": "nibbānaṃ nibbānato abhijānāti; ",
  "mn1:50.1": "nibbānaṃ nibbānato abhiññāya nibbānaṃ mā maññi, nibbānasmiṃ mā maññi, nibbānato mā maññi, nibbānaṃ meti mā maññi, nibbānaṃ mābhinandi. ",
  "mn1:50.2": "Taṃ kissa hetu? ",
  "mn1:50.3": "‘Pariññeyyaṃ tassā’ti vadāmi. ",
  "mn1:50.4": "Sekkhavasena dutiyanayabhūmiparicchedo niṭṭhito. ",
  "mn1:51.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti; ",
  "mn1:51.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:51.3": "Taṃ kissa hetu? ",
  "mn1:51.4": "‘Pariññātaṃ tassā’ti vadāmi. ",
  "mn1:52-74.1": "Āpaṃ …pe… ",
  "mn1:52-74.2": "tejaṃ … ",
  "mn1:52-74.3": "vāyaṃ … ",
  "mn1:52-74.4": "bhūte … ",
  "mn1:52-74.5": "deve … ",
  "mn1:52-74.6": "pajāpatiṃ … ",
  "mn1:52-74.7": "brahmaṃ … ",
  "mn1:52-74.8": "ābhassare … ",
  "mn1:52-74.9": "subhakiṇhe … ",
  "mn1:52-74.10": "vehapphale … ",
  "mn1:52-74.11": "abhibhuṃ … ",
  "mn1:52-74.12": "ākāsānañcāyatanaṃ … ",
  "mn1:52-74.13": "viññāṇañcāyatanaṃ … ",
  "mn1:52-74.14": "ākiñcaññāyatanaṃ … ",
  "mn1:52-74.15": "nevasaññānāsaññāyatanaṃ … ",
  "mn1:52-74.16": "diṭṭhaṃ … ",
  "mn1:52-74.17": "sutaṃ … ",
  "mn1:52-74.18": "mutaṃ … ",
  "mn1:52-74.19": "viññātaṃ … ",
  "mn1:52-74.20": "ekattaṃ … ",
  "mn1:52-74.21": "nānattaṃ … ",
  "mn1:52-74.22": "sabbaṃ … ",
  "mn1:52-74.23": "nibbānaṃ nibbānato abhijānāti; ",
  "mn1:52-74.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:52-74.25": "Taṃ kissa hetu? ",
  "mn1:52-74.26": "‘Pariññātaṃ tassā’ti vadāmi. ",
  "mn1:52-74.27": "Khīṇāsavavasena tatiyanayabhūmiparicchedo niṭṭhito. ",
  "mn1:75.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññā vimutto, sopi pathaviṃ pathavito abhijānāti; ",
  "mn1:75.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:75.3": "Taṃ kissa hetu? ",
  "mn1:75.4": "Khayā rāgassa, vītarāgattā. ",
  "mn1:76-98.1": "Āpaṃ …pe… ",
  "mn1:76-98.2": "tejaṃ … ",
  "mn1:76-98.3": "vāyaṃ … ",
  "mn1:76-98.4": "bhūte … ",
  "mn1:76-98.5": "deve … ",
  "mn1:76-98.6": "pajāpatiṃ … ",
  "mn1:76-98.7": "brahmaṃ … ",
  "mn1:76-98.8": "ābhassare … ",
  "mn1:76-98.9": "subhakiṇhe … ",
  "mn1:76-98.10": "vehapphale … ",
  "mn1:76-98.11": "abhibhuṃ … ",
  "mn1:76-98.12": "ākāsānañcāyatanaṃ … ",
  "mn1:76-98.13": "viññāṇañcāyatanaṃ … ",
  "mn1:76-98.14": "ākiñcaññāyatanaṃ … ",
  "mn1:76-98.15": "nevasaññānāsaññāyatanaṃ … ",
  "mn1:76-98.16": "diṭṭhaṃ … ",
  "mn1:76-98.17": "sutaṃ … ",
  "mn1:76-98.18": "mutaṃ … ",
  "mn1:76-98.19": "viññātaṃ … ",
  "mn1:76-98.20": "ekattaṃ … ",
  "mn1:76-98.21": "nānattaṃ … ",
  "mn1:76-98.22": "sabbaṃ … ",
  "mn1:76-98.23": "nibbānaṃ nibbānato abhijānāti; ",
  "mn1:76-98.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:76-98.25": "Taṃ kissa hetu? ",
  "mn1:76-98.26": "Khayā rāgassa, vītarāgattā. ",
  "mn1:76-98.27": "Khīṇāsavavasena catutthanayabhūmiparicchedo niṭṭhito. ",
  "mn1:99.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti; ",
  "mn1:99.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:99.3": "Taṃ kissa hetu? ",
  "mn1:99.4": "Khayā dosassa, vītadosattā. ",
  "mn1:100-122.1": "Āpaṃ …pe… ",
  "mn1:100-122.2": "tejaṃ … ",
  "mn1:100-122.3": "vāyaṃ … ",
  "mn1:100-122.4": "bhūte … ",
  "mn1:100-122.5": "deve … ",
  "mn1:100-122.6": "pajāpatiṃ … ",
  "mn1:100-122.7": "brahmaṃ … ",
  "mn1:100-122.8": "ābhassare … ",
  "mn1:100-122.9": "subhakiṇhe … ",
  "mn1:100-122.10": "vehapphale … ",
  "mn1:100-122.11": "abhibhuṃ … ",
  "mn1:100-122.12": "ākāsānañcāyatanaṃ … ",
  "mn1:100-122.13": "viññāṇañcāyatanaṃ … ",
  "mn1:100-122.14": "ākiñcaññāyatanaṃ … ",
  "mn1:100-122.15": "nevasaññānāsaññāyatanaṃ … ",
  "mn1:100-122.16": "diṭṭhaṃ … ",
  "mn1:100-122.17": "sutaṃ … ",
  "mn1:100-122.18": "mutaṃ … ",
  "mn1:100-122.19": "viññātaṃ … ",
  "mn1:100-122.20": "ekattaṃ … ",
  "mn1:100-122.21": "nānattaṃ … ",
  "mn1:100-122.22": "sabbaṃ … ",
  "mn1:100-122.23": "nibbānaṃ nibbānato abhijānāti; ",
  "mn1:100-122.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:100-122.25": "Taṃ kissa hetu? ",
  "mn1:100-122.26": "Khayā dosassa, vītadosattā. ",
  "mn1:100-122.27": "Khīṇāsavavasena pañcamanayabhūmiparicchedo niṭṭhito. ",
  "mn1:123.1": "Yopi so, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto, sopi pathaviṃ pathavito abhijānāti; ",
  "mn1:123.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:123.3": "Taṃ kissa hetu? ",
  "mn1:123.4": "Khayā mohassa, vītamohattā. ",
  "mn1:124-146.1": "Āpaṃ …pe… ",
  "mn1:124-146.2": "tejaṃ … ",
  "mn1:124-146.3": "vāyaṃ … ",
  "mn1:124-146.4": "bhūte … ",
  "mn1:124-146.5": "deve … ",
  "mn1:124-146.6": "pajāpatiṃ … ",
  "mn1:124-146.7": "brahmaṃ … ",
  "mn1:124-146.8": "ābhassare … ",
  "mn1:124-146.9": "subhakiṇhe … ",
  "mn1:124-146.10": "vehapphale … ",
  "mn1:124-146.11": "abhibhuṃ … ",
  "mn1:124-146.12": "ākāsānañcāyatanaṃ … ",
  "mn1:124-146.13": "viññāṇañcāyatanaṃ … ",
  "mn1:124-146.14": "ākiñcaññāyatanaṃ … ",
  "mn1:124-146.15": "nevasaññānāsaññāyatanaṃ … ",
  "mn1:124-146.16": "diṭṭhaṃ … ",
  "mn1:124-146.17": "sutaṃ … ",
  "mn1:124-146.18": "mutaṃ … ",
  "mn1:124-146.19": "viññātaṃ … ",
  "mn1:124-146.20": "ekattaṃ … ",
  "mn1:124-146.21": "nānattaṃ … ",
  "mn1:124-146.22": "sabbaṃ … ",
  "mn1:124-146.23": "nibbānaṃ nibbānato abhijānāti; ",
  "mn1:124-146.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:124-146.25": "Taṃ kissa hetu? ",
  "mn1:124-146.26": "Khayā mohassa, vītamohattā. ",
  "mn1:124-146.27": "Khīṇāsavavasena chaṭṭhanayabhūmiparicchedo niṭṭhito. ",
  "mn1:147.1": "Tathāgatopi, bhikkhave, arahaṃ sammāsambuddho pathaviṃ pathavito abhijānāti; ",
  "mn1:147.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:147.3": "Taṃ kissa hetu? ",
  "mn1:147.4": "‘Pariññātantaṃ tathāgatassā’ti vadāmi. ",
  "mn1:148-170.1": "Āpaṃ …pe… ",
  "mn1:148-170.2": "tejaṃ … ",
  "mn1:148-170.3": "vāyaṃ … ",
  "mn1:148-170.4": "bhūte … ",
  "mn1:148-170.5": "deve … ",
  "mn1:148-170.6": "pajāpatiṃ … ",
  "mn1:148-170.7": "brahmaṃ … ",
  "mn1:148-170.8": "ābhassare … ",
  "mn1:148-170.9": "subhakiṇhe … ",
  "mn1:148-170.10": "vehapphale … ",
  "mn1:148-170.11": "abhibhuṃ … ",
  "mn1:148-170.12": "ākāsānañcāyatanaṃ … ",
  "mn1:148-170.13": "viññāṇañcāyatanaṃ … ",
  "mn1:148-170.14": "ākiñcaññāyatanaṃ … ",
  "mn1:148-170.15": "nevasaññānāsaññāyatanaṃ … ",
  "mn1:148-170.16": "diṭṭhaṃ … ",
  "mn1:148-170.17": "sutaṃ … ",
  "mn1:148-170.18": "mutaṃ … ",
  "mn1:148-170.19": "viññātaṃ … ",
  "mn1:148-170.20": "ekattaṃ … ",
  "mn1:148-170.21": "nānattaṃ … ",
  "mn1:148-170.22": "sabbaṃ … ",
  "mn1:148-170.23": "nibbānaṃ nibbānato abhijānāti; ",
  "mn1:148-170.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:148-170.25": "Taṃ kissa hetu? ",
  "mn1:148-170.26": "‘Pariññātantaṃ tathāgatassā’ti vadāmi. ",
  "mn1:148-170.27": "Tathāgatavasena sattamanayabhūmiparicchedo niṭṭhito. ",
  "mn1:171.1": "Tathāgatopi, bhikkhave, arahaṃ sammāsambuddho pathaviṃ pathavito abhijānāti; ",
  "mn1:171.2": "pathaviṃ pathavito abhiññāya pathaviṃ na maññati, pathaviyā na maññati, pathavito na maññati, pathaviṃ meti na maññati, pathaviṃ nābhinandati. ",
  "mn1:171.3": "Taṃ kissa hetu? ",
  "mn1:171.4": "‘Nandī dukkhassa mūlan’ti—",
  "mn1:171.5": "iti viditvā ‘bhavā jāti bhūtassa jarāmaraṇan’ti. ",
  "mn1:171.6": "Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmi. ",
  "mn1:172-194.1": "Āpaṃ …pe… ",
  "mn1:172-194.2": "tejaṃ … ",
  "mn1:172-194.3": "vāyaṃ … ",
  "mn1:172-194.4": "bhūte … ",
  "mn1:172-194.5": "deve … ",
  "mn1:172-194.6": "pajāpatiṃ … ",
  "mn1:172-194.7": "brahmaṃ … ",
  "mn1:172-194.8": "ābhassare … ",
  "mn1:172-194.9": "subhakiṇhe … ",
  "mn1:172-194.10": "vehapphale … ",
  "mn1:172-194.11": "abhibhuṃ … ",
  "mn1:172-194.12": "ākāsānañcāyatanaṃ … ",
  "mn1:172-194.13": "viññāṇañcāyatanaṃ … ",
  "mn1:172-194.14": "ākiñcaññāyatanaṃ … ",
  "mn1:172-194.15": "nevasaññānāsaññāyatanaṃ … ",
  "mn1:172-194.16": "diṭṭhaṃ … ",
  "mn1:172-194.17": "sutaṃ … ",
  "mn1:172-194.18": "mutaṃ … ",
  "mn1:172-194.19": "viññātaṃ … ",
  "mn1:172-194.20": "ekattaṃ … ",
  "mn1:172-194.21": "nānattaṃ … ",
  "mn1:172-194.22": "sabbaṃ … ",
  "mn1:172-194.23": "nibbānaṃ nibbānato abhijānāti; ",
  "mn1:172-194.24": "nibbānaṃ nibbānato abhiññāya nibbānaṃ na maññati, nibbānasmiṃ na maññati, nibbānato na maññati, nibbānaṃ meti na maññati, nibbānaṃ nābhinandati. ",
  "mn1:172-194.25": "Taṃ kissa hetu? ",
  "mn1:172-194.26": "‘Nandī dukkhassa mūlan’ti—",
  "mn1:172-194.27": "iti viditvā ‘bhavā jāti bhūtassa jarāmaraṇan’ti. ",
  "mn1:172-194.28": "Tasmātiha, bhikkhave, ‘tathāgato sabbaso taṇhānaṃ khayā virāgā nirodhā cāgā paṭinissaggā anuttaraṃ sammāsambodhiṃ abhisambuddho’ti vadāmī”ti. ",
  "mn1:172-194.29": "Tathāgatavasena aṭṭhamanayabhūmiparicchedo niṭṭhito. ",
  "mn1:172-194.30": "Idamavoca bhagavā. ",
  "mn1:172-194.31": "Na te bhikkhū bhagavato bhāsitaṃ abhinandunti. ",
  "mn1:172-194.32": "Mūlapariyāyasuttaṃ niṭṭhitaṃ paṭhamaṃ. "
}