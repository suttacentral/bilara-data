{
  "mn128:0.1": "Majjhima Nikāya 128 ",
  "mn128:0.2": "Upakkilesasutta ",
  "mn128:1.1": "Evaṃ me sutaṃ—",
  "mn128:1.2": "ekaṃ samayaṃ bhagavā kosambiyaṃ viharati ghositārāme. ",
  "mn128:2.1": "Tena kho pana samayena kosambiyaṃ bhikkhū bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti. ",
  "mn128:3.1": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho so bhikkhu bhagavantaṃ etadavoca: ",
  "mn128:3.2": "“idha, bhante, kosambiyaṃ bhikkhū bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti. ",
  "mn128:3.3": "Sādhu, bhante, bhagavā yena te bhikkhū tenupasaṅkamatu anukampaṃ upādāyā”ti. ",
  "mn128:3.4": "Adhivāsesi bhagavā tuṇhībhāvena. ",
  "mn128:4.1": "Atha kho bhagavā yena te bhikkhū tenupasaṅkami; upasaṅkamitvā te bhikkhū etadavoca: ",
  "mn128:4.2": "“alaṃ, bhikkhave, mā bhaṇḍanaṃ, mā kalahaṃ, mā viggahaṃ, mā vivādan”ti. ",
  "mn128:4.3": "Evaṃ vutte, aññataro bhikkhu bhagavantaṃ etadavoca: ",
  "mn128:4.4": "“āgametu, bhante. ",
  "mn128:4.5": "Bhagavā dhammassāmī; ",
  "mn128:4.6": "appossukko, bhante, bhagavā diṭṭhadhammasukhavihāraṃ anuyutto viharatu; ",
  "mn128:4.7": "mayametena bhaṇḍanena kalahena viggahena vivādena paññāyissāmā”ti. ",
  "mn128:4.8": "Dutiyampi kho bhagavā te bhikkhū etadavoca: ",
  "mn128:4.9": "“alaṃ, bhikkhave, mā bhaṇḍanaṃ, mā kalahaṃ, mā viggahaṃ, mā vivādan”ti. ",
  "mn128:4.10": "Dutiyampi kho so bhikkhu bhagavantaṃ etadavoca: ",
  "mn128:4.11": "“āgametu, bhante. ",
  "mn128:4.12": "Bhagavā dhammassāmī; ",
  "mn128:4.13": "appossukko, bhante, bhagavā diṭṭhadhammasukhavihāraṃ anuyutto viharatu; ",
  "mn128:4.14": "mayametena bhaṇḍanena kalahena viggahena vivādena paññāyissāmā”ti. ",
  "mn128:4.15": "Tatiyampi kho bhagavā te bhikkhū etadavoca: ",
  "mn128:4.16": "“alaṃ, bhikkhave, mā bhaṇḍanaṃ, mā kalahaṃ, mā viggahaṃ, mā vivādan”ti. ",
  "mn128:4.17": "Tatiyampi kho so bhikkhu bhagavantaṃ etadavoca: ",
  "mn128:4.18": "“āgametu, bhante. ",
  "mn128:4.19": "Bhagavā dhammassāmī; ",
  "mn128:4.20": "appossukko, bhante, bhagavā diṭṭhadhammasukhavihāraṃ anuyutto viharatu; ",
  "mn128:4.21": "mayametena bhaṇḍanena kalahena viggahena vivādena paññāyissāmā”ti. ",
  "mn128:5.1": "Atha kho bhagavā pubbaṇhasamayaṃ nivāsetvā pattacīvaramādāya kosambiṃ piṇḍāya pāvisi. ",
  "mn128:5.2": "Kosambiyaṃ piṇḍāya caritvā pacchābhattaṃ piṇḍapātapaṭikkanto senāsanaṃ saṃsāmetvā pattacīvaramādāya ṭhitakova imā gāthā abhāsi: ",
  "mn128:6.1": "“Puthusaddo samajano, ",
  "mn128:6.2": "na bālo koci maññatha; ",
  "mn128:6.3": "Saṃghasmiṃ bhijjamānasmiṃ, ",
  "mn128:6.4": "nāññaṃ bhiyyo amaññaruṃ. ",
  "mn128:6.5": "Parimuṭṭhā paṇḍitābhāsā, ",
  "mn128:6.6": "vācāgocarabhāṇino; ",
  "mn128:6.7": "Yāvicchanti mukhāyāmaṃ, ",
  "mn128:6.8": "yena nītā na taṃ vidū. ",
  "mn128:6.9": "Akkocchi maṃ avadhi maṃ, ",
  "mn128:6.10": "ajini maṃ ahāsi me; ",
  "mn128:6.11": "Ye ca taṃ upanayhanti, ",
  "mn128:6.12": "veraṃ tesaṃ na sammati. ",
  "mn128:6.13": "Akkocchi maṃ avadhi maṃ, ",
  "mn128:6.14": "ajini maṃ ahāsi me; ",
  "mn128:6.15": "Ye ca taṃ nupanayhanti, ",
  "mn128:6.16": "veraṃ tesūpasammati. ",
  "mn128:6.17": "Na hi verena verāni, ",
  "mn128:6.18": "sammantīdha kudācanaṃ; ",
  "mn128:6.19": "Averena ca sammanti, ",
  "mn128:6.20": "esa dhammo sanantano. ",
  "mn128:6.21": "Pare ca na vijānanti, ",
  "mn128:6.22": "mayamettha yamāmase; ",
  "mn128:6.23": "Ye ca tattha vijānanti, ",
  "mn128:6.24": "tato sammanti medhagā. ",
  "mn128:6.25": "Aṭṭhicchinnā pāṇaharā, ",
  "mn128:6.26": "gavassadhanahārino; ",
  "mn128:6.27": "Raṭṭhaṃ vilumpamānānaṃ, ",
  "mn128:6.28": "tesampi hoti saṅgati; ",
  "mn128:6.29": "Kasmā tumhākaṃ no siyā. ",
  "mn128:6.30": "Sace labhetha nipakaṃ sahāyaṃ, ",
  "mn128:6.31": "Saddhiṃ caraṃ sādhuvihāri dhīraṃ; ",
  "mn128:6.32": "Abhibhuyya sabbāni parissayāni, ",
  "mn128:6.33": "Careyya tenattamano satīmā. ",
  "mn128:6.34": "No ce labhetha nipakaṃ sahāyaṃ, ",
  "mn128:6.35": "Saddhiṃ caraṃ sādhuvihāri dhīraṃ; ",
  "mn128:6.36": "Rājāva raṭṭhaṃ vijitaṃ pahāya, ",
  "mn128:6.37": "Eko care mātaṅgaraññeva nāgo. ",
  "mn128:6.38": "Ekassa caritaṃ seyyo, ",
  "mn128:6.39": "Natthi bāle sahāyatā; ",
  "mn128:6.40": "Eko care na ca pāpāni kayirā, ",
  "mn128:6.41": "Appossukko mātaṅgaraññeva nāgo”ti. ",
  "mn128:7.1": "Atha kho bhagavā ṭhitakova imā gāthā bhāsitvā yena bālakaloṇakāragāmo tenupasaṅkami. ",
  "mn128:7.2": "Tena kho pana samayena āyasmā bhagu bālakaloṇakāragāme viharati. ",
  "mn128:7.3": "Addasā kho āyasmā bhagu bhagavantaṃ dūratova āgacchantaṃ. ",
  "mn128:7.4": "Disvāna āsanaṃ paññapesi udakañca pādānaṃ dhovanaṃ. ",
  "mn128:7.5": "Nisīdi bhagavā paññatte āsane. ",
  "mn128:7.6": "Nisajja pāde pakkhālesi. ",
  "mn128:7.7": "Āyasmāpi kho bhagu bhagavantaṃ abhivādetvā ekamantaṃ nisīdi. ",
  "mn128:7.8": "Ekamantaṃ nisinnaṃ kho āyasmantaṃ bhaguṃ bhagavā etadavoca: ",
  "mn128:7.9": "“kacci, bhikkhu, khamanīyaṃ, kacci yāpanīyaṃ, kacci piṇḍakena na kilamasī”ti? ",
  "mn128:7.10": "“Khamanīyaṃ bhagavā, yāpanīyaṃ bhagavā, na cāhaṃ, bhante, piṇḍakena kilamāmī”ti. ",
  "mn128:7.11": "Atha kho bhagavā āyasmantaṃ bhaguṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā yena pācīnavaṃsadāyo tenupasaṅkami. ",
  "mn128:8.1": "Tena kho pana samayena āyasmā ca anuruddho āyasmā ca nandiyo āyasmā ca kimilo pācīnavaṃsadāye viharanti. ",
  "mn128:8.2": "Addasā kho dāyapālo bhagavantaṃ dūratova āgacchantaṃ. ",
  "mn128:8.3": "Disvāna bhagavantaṃ etadavoca: ",
  "mn128:8.4": "“mā, mahāsamaṇa, etaṃ dāyaṃ pāvisi. ",
  "mn128:8.5": "Santettha tayo kulaputtā attakāmarūpā viharanti. ",
  "mn128:8.6": "Mā tesaṃ aphāsumakāsī”ti. ",
  "mn128:9.1": "Assosi kho āyasmā anuruddho dāyapālassa bhagavatā saddhiṃ mantayamānassa. ",
  "mn128:9.2": "Sutvāna dāyapālaṃ etadavoca: ",
  "mn128:9.3": "“mā, āvuso dāyapāla, bhagavantaṃ vāresi. ",
  "mn128:9.4": "Satthā no bhagavā anuppatto”ti. ",
  "mn128:10.1": "Atha kho āyasmā anuruddho yenāyasmā ca nandiyo yenāyasmā ca kimilo tenupasaṅkami; upasaṅkamitvā āyasmantañca nandiyaṃ āyasmantañca kimilaṃ etadavoca: ",
  "mn128:10.2": "“abhikkamathāyasmanto, abhikkamathāyasmanto, satthā no bhagavā anuppatto”ti. ",
  "mn128:10.3": "Atha kho āyasmā ca anuruddho āyasmā ca nandiyo āyasmā ca kimilo bhagavantaṃ paccuggantvā ",
  "mn128:10.4": "eko bhagavato pattacīvaraṃ paṭiggahesi, eko āsanaṃ paññapesi, eko pādodakaṃ upaṭṭhapesi. ",
  "mn128:10.5": "Nisīdi bhagavā paññatte āsane. ",
  "mn128:10.6": "Nisajja pāde pakkhālesi. ",
  "mn128:10.7": "Tepi kho āyasmanto bhagavantaṃ abhivādetvā ekamantaṃ nisīdiṃsu. ",
  "mn128:10.8": "Ekamantaṃ nisinnaṃ kho āyasmantaṃ anuruddhaṃ bhagavā etadavoca: ",
  "mn128:10.9": "“kacci vo, anuruddhā, khamanīyaṃ, kacci yāpanīyaṃ, kacci piṇḍakena na kilamathā”ti? ",
  "mn128:10.10": "“Khamanīyaṃ bhagavā, yāpanīyaṃ bhagavā, na ca mayaṃ, bhante, piṇḍakena kilamāmā”ti. ",
  "mn128:11.1": "“Kacci pana vo, anuruddhā, samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharathā”ti? ",
  "mn128:11.2": "“Taggha mayaṃ, bhante, samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharāmā”ti. ",
  "mn128:11.3": "“Yathā kathaṃ pana tumhe, anuruddhā, samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharathā”ti? ",
  "mn128:12.1": "“Idha mayhaṃ, bhante, evaṃ hoti: ",
  "mn128:12.2": "‘lābhā vata me, suladdhaṃ vata me ",
  "mn128:12.3": "yohaṃ evarūpehi sabrahmacārīhi saddhiṃ viharāmī’ti. ",
  "mn128:12.4": "Tassa mayhaṃ, bhante, imesu āyasmantesu mettaṃ kāyakammaṃ paccupaṭṭhitaṃ āvi ceva raho ca, ",
  "mn128:12.5": "mettaṃ vacīkammaṃ paccupaṭṭhitaṃ āvi ceva raho ca, ",
  "mn128:12.6": "mettaṃ manokammaṃ paccupaṭṭhitaṃ āvi ceva raho ca. ",
  "mn128:12.7": "Tassa, mayhaṃ, bhante, evaṃ hoti: ",
  "mn128:12.8": "‘yannūnāhaṃ sakaṃ cittaṃ nikkhipitvā imesaṃyeva āyasmantānaṃ cittassa vasena vatteyyan’ti. ",
  "mn128:12.9": "So kho ahaṃ, bhante, sakaṃ cittaṃ nikkhipitvā imesaṃyeva āyasmantānaṃ cittassa vasena vattāmi. ",
  "mn128:12.10": "Nānā hi kho no, bhante, kāyā, ekañca pana maññe cittan”ti. ",
  "mn128:12.11": "Āyasmāpi kho nandiyo …pe… ",
  "mn128:12.12": "āyasmāpi kho kimilo bhagavantaṃ etadavoca: ",
  "mn128:12.13": "“mayhampi kho, bhante, evaṃ hoti: ",
  "mn128:12.14": "‘lābhā vata me, suladdhaṃ vata me ",
  "mn128:12.15": "yohaṃ evarūpehi sabrahmacārīhi saddhiṃ viharāmī’ti. ",
  "mn128:12.16": "Tassa mayhaṃ, bhante, imesu āyasmantesu mettaṃ kāyakammaṃ paccupaṭṭhitaṃ āvi ceva raho ca, ",
  "mn128:12.17": "mettaṃ vacīkammaṃ paccupaṭṭhitaṃ āvi ceva raho ca, ",
  "mn128:12.18": "mettaṃ manokammaṃ paccupaṭṭhitaṃ āvi ceva raho ca. ",
  "mn128:12.19": "Tassa mayhaṃ, bhante, evaṃ hoti: ",
  "mn128:12.20": "‘yannūnāhaṃ sakaṃ cittaṃ nikkhipitvā imesaṃyeva āyasmantānaṃ cittassa vasena vatteyyan’ti. ",
  "mn128:12.21": "So kho ahaṃ, bhante, sakaṃ cittaṃ nikkhipitvā imesaṃyeva āyasmantānaṃ cittassa vasena vattāmi. ",
  "mn128:12.22": "Nānā hi kho no, bhante, kāyā, ekañca pana maññe cittanti. ",
  "mn128:12.23": "Evaṃ kho mayaṃ, bhante, samaggā sammodamānā avivadamānā khīrodakībhūtā aññamaññaṃ piyacakkhūhi sampassantā viharāmā”ti. ",
  "mn128:13.1": "“Sādhu sādhu, anuruddhā. ",
  "mn128:13.2": "Kacci pana vo, anuruddhā, appamattā ātāpino pahitattā viharathā”ti? ",
  "mn128:14.1": "“Taggha mayaṃ, bhante, appamattā ātāpino pahitattā viharāmā”ti. ",
  "mn128:14.2": "“Yathā kathaṃ pana tumhe, anuruddhā, appamattā ātāpino pahitattā viharathā”ti? ",
  "mn128:14.3": "“Idha, bhante, amhākaṃ yo paṭhamaṃ gāmato piṇḍāya paṭikkamati, so āsanāni paññapeti, pānīyaṃ paribhojanīyaṃ upaṭṭhāpeti, avakkārapātiṃ upaṭṭhāpeti. ",
  "mn128:14.4": "Yo pacchā gāmato piṇḍāya paṭikkamati—sace hoti bhuttāvaseso, sace ākaṅkhati, bhuñjati; no ce ākaṅkhati, appaharite vā chaḍḍeti apāṇake vā udake opilāpeti—",
  "mn128:14.5": "so āsanāni paṭisāmeti, pānīyaṃ paribhojanīyaṃ paṭisāmeti, avakkārapātiṃ dhovitvā paṭisāmeti, bhattaggaṃ sammajjati. ",
  "mn128:14.6": "Yo passati pānīyaghaṭaṃ vā paribhojanīyaghaṭaṃ vā vaccaghaṭaṃ vā rittaṃ tucchaṃ so upaṭṭhāpeti. ",
  "mn128:14.7": "Sacassa hoti avisayhaṃ, hatthavikārena dutiyaṃ āmantetvā hatthavilaṅghakena upaṭṭhāpema, na tveva mayaṃ, bhante, tappaccayā vācaṃ bhindāma. ",
  "mn128:14.8": "Pañcāhikaṃ kho pana mayaṃ, bhante, sabbarattiṃ dhammiyā kathāya sannisīdāma. ",
  "mn128:14.9": "Evaṃ kho mayaṃ, bhante, appamattā ātāpino pahitattā viharāmā”ti. ",
  "mn128:15.1": "“Sādhu sādhu, anuruddhā. ",
  "mn128:15.2": "Atthi pana vo, anuruddhā, evaṃ appamattānaṃ ātāpīnaṃ pahitattānaṃ viharataṃ uttari manussadhammā alamariyañāṇadassanaviseso adhigato phāsuvihāro”ti? ",
  "mn128:15.3": "“Idha mayaṃ, bhante, appamattā ātāpino pahitattā viharantā obhāsañceva sañjānāma dassanañca rūpānaṃ. ",
  "mn128:15.4": "So kho pana no obhāso nacirasseva antaradhāyati dassanañca rūpānaṃ; ",
  "mn128:15.5": "tañca nimittaṃ nappaṭivijjhāmā”ti. ",
  "mn128:16.1": "“Taṃ kho pana vo, anuruddhā, nimittaṃ paṭivijjhitabbaṃ. ",
  "mn128:16.2": "Ahampi sudaṃ, anuruddhā, pubbeva sambodhā anabhisambuddho bodhisattova samāno obhāsañceva sañjānāmi dassanañca rūpānaṃ. ",
  "mn128:16.3": "So kho pana me obhāso nacirasseva antaradhāyati dassanañca rūpānaṃ. ",
  "mn128:16.4": "Tassa mayhaṃ, anuruddhā, etadahosi: ",
  "mn128:16.5": "‘ko nu kho hetu ko paccayo yena me obhāso antaradhāyati dassanañca rūpānan’ti? ",
  "mn128:16.6": "Tassa mayhaṃ, anuruddhā, etadahosi: ",
  "mn128:16.7": "‘vicikicchā kho me udapādi, vicikicchādhikaraṇañca pana me samādhi cavi. ",
  "mn128:16.8": "Samādhimhi cute obhāso antaradhāyati dassanañca rūpānaṃ. ",
  "mn128:16.9": "Sohaṃ tathā karissāmi yathā me puna na vicikicchā uppajjissatī’ti. (1) ",
  "mn128:17.1": "So kho ahaṃ, anuruddhā, appamatto ātāpī pahitatto viharanto obhāsañceva sañjānāmi dassanañca rūpānaṃ. ",
  "mn128:17.2": "So kho pana me obhāso nacirasseva antaradhāyati dassanañca rūpānaṃ. ",
  "mn128:17.3": "Tassa mayhaṃ, anuruddhā, etadahosi: ",
  "mn128:17.4": "‘ko nu kho hetu ko paccayo yena me obhāso antaradhāyati dassanañca rūpānan’ti? ",
  "mn128:17.5": "Tassa mayhaṃ, anuruddhā, etadahosi: ",
  "mn128:17.6": "‘amanasikāro kho me udapādi, amanasikārādhikaraṇañca pana me samādhi cavi. ",
  "mn128:17.7": "Samādhimhi cute obhāso antaradhāyati dassanañca rūpānaṃ. ",
  "mn128:17.8": "Sohaṃ tathā karissāmi yathā me puna na vicikicchā uppajjissati, na amanasikāro’ti. (2) ",
  "mn128:18.1": "So kho ahaṃ, anuruddhā …pe… ",
  "mn128:18.2": "tassa mayhaṃ, anuruddhā, etadahosi: ",
  "mn128:18.3": "‘thinamiddhaṃ kho me udapādi, thinamiddhādhikaraṇañca pana me samādhi cavi. ",
  "mn128:18.4": "Samādhimhi cute obhāso antaradhāyati dassanañca rūpānaṃ. ",
  "mn128:18.5": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhan’ti. (3) ",
  "mn128:19.1": "So kho ahaṃ, anuruddhā …pe… ",
  "mn128:19.2": "tassa mayhaṃ, anuruddhā, etadahosi: ",
  "mn128:19.3": "‘chambhitattaṃ kho me udapādi, chambhitattādhikaraṇañca pana me samādhi cavi. ",
  "mn128:19.4": "Samādhimhi cute obhāso antaradhāyati dassanañca rūpānaṃ. ",
  "mn128:19.5": "Seyyathāpi, anuruddhā, puriso addhānamaggappaṭipanno, tassa ubhatopasse vaṭṭakā uppateyyuṃ, tassa tatonidānaṃ chambhitattaṃ uppajjeyya; ",
  "mn128:19.6": "evameva kho me, anuruddhā, chambhitattaṃ udapādi, chambhitattādhikaraṇañca pana me samādhi cavi. ",
  "mn128:19.7": "Samādhimhi cute obhāso antaradhāyati dassanañca rūpānaṃ. ",
  "mn128:19.8": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattan’ti. (4) ",
  "mn128:20.1": "So kho ahaṃ, anuruddhā …pe… ",
  "mn128:20.2": "tassa mayhaṃ, anuruddhā, etadahosi: ",
  "mn128:20.3": "‘uppilaṃ kho me udapādi, uppilādhikaraṇañca pana me samādhi cavi. ",
  "mn128:20.4": "Samādhimhi cute obhāso antaradhāyati dassanañca rūpānaṃ. ",
  "mn128:20.5": "Seyyathāpi, anuruddhā, puriso ekaṃ nidhimukhaṃ gavesanto sakideva pañcanidhimukhāni adhigaccheyya, tassa tatonidānaṃ uppilaṃ uppajjeyya; ",
  "mn128:20.6": "evameva kho me, anuruddhā, uppilaṃ udapādi, uppilādhikaraṇañca pana me samādhi cavi. ",
  "mn128:20.7": "Samādhimhi cute obhāso antaradhāyati dassanañca rūpānaṃ. ",
  "mn128:20.8": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilan’ti. (5) ",
  "mn128:21.1": "So kho ahaṃ, anuruddhā …pe… ",
  "mn128:21.2": "tassa mayhaṃ, anuruddhā, etadahosi: ",
  "mn128:21.3": "‘duṭṭhullaṃ kho me udapādi, duṭṭhullādhikaraṇañca pana me samādhi cavi. ",
  "mn128:21.4": "Samādhimhi cute obhāso antaradhāyati dassanañca rūpānaṃ. ",
  "mn128:21.5": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullan’ti. (6) ",
  "mn128:22.1": "So kho ahaṃ, anuruddhā …pe… ",
  "mn128:22.2": "tassa mayhaṃ, anuruddhā, etadahosi: ",
  "mn128:22.3": "‘accāraddhavīriyaṃ kho me udapādi, accāraddhavīriyādhikaraṇañca pana me samādhi cavi. ",
  "mn128:22.4": "Samādhimhi cute obhāso antaradhāyati dassanañca rūpānaṃ. ",
  "mn128:22.5": "Seyyathāpi, anuruddhā, puriso ubhohi hatthehi vaṭṭakaṃ gāḷhaṃ gaṇheyya, so tattheva patameyya; ",
  "mn128:22.6": "evameva kho me, anuruddhā, accāraddhavīriyaṃ udapādi, accāraddhavīriyādhikaraṇañca pana me samādhi cavi. ",
  "mn128:22.7": "Samādhimhi cute obhāso antaradhāyati dassanañca rūpānaṃ. ",
  "mn128:22.8": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullaṃ, na accāraddhavīriyan’ti. (7) ",
  "mn128:23.1": "So kho ahaṃ, anuruddhā …pe… ",
  "mn128:23.2": "tassa mayhaṃ, anuruddhā, etadahosi: ",
  "mn128:23.3": "‘atilīnavīriyaṃ kho me udapādi, atilīnavīriyādhikaraṇañca pana me samādhi cavi. ",
  "mn128:23.4": "Samādhimhi cute obhāso antaradhāyati dassanañca rūpānaṃ. ",
  "mn128:23.5": "Seyyathāpi, anuruddhā, puriso vaṭṭakaṃ sithilaṃ gaṇheyya, so tassa hatthato uppateyya; ",
  "mn128:23.6": "evameva kho me, anuruddhā, atilīnavīriyaṃ udapādi, atilīnavīriyādhikaraṇañca pana me samādhi cavi. ",
  "mn128:23.7": "Samādhimhi cute obhāso antaradhāyati dassanañca rūpānaṃ. ",
  "mn128:23.8": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullaṃ, na accāraddhavīriyaṃ, na atilīnavīriyan’ti. (8) ",
  "mn128:24.1": "So kho ahaṃ, anuruddhā …pe… ",
  "mn128:24.2": "tassa mayhaṃ, anuruddhā, etadahosi: ",
  "mn128:24.3": "‘abhijappā kho me udapādi, abhijappādhikaraṇañca pana me samādhi cavi. ",
  "mn128:24.4": "Samādhimhi cute obhāso antaradhāyati dassanañca rūpānaṃ. ",
  "mn128:24.5": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullaṃ, na accāraddhavīriyaṃ, na atilīnavīriyaṃ, na abhijappā’ti. (9) ",
  "mn128:25.1": "So kho ahaṃ, anuruddhā …pe… ",
  "mn128:25.2": "tassa mayhaṃ, anuruddhā, etadahosi: ",
  "mn128:25.3": "‘nānattasaññā kho me udapādi, nānattasaññādhikaraṇañca pana me samādhi cavi. ",
  "mn128:25.4": "Samādhimhi cute obhāso antaradhāyati dassanañca rūpānaṃ. ",
  "mn128:25.5": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullaṃ, na accāraddhavīriyaṃ, na atilīnavīriyaṃ, na abhijappā, na nānattasaññā’ti. (10) ",
  "mn128:26.1": "So kho ahaṃ, anuruddhā, appamatto ātāpī pahitatto viharanto obhāsañceva sañjānāmi dassanañca rūpānaṃ. ",
  "mn128:26.2": "So kho pana me obhāso nacirasseva antaradhāyati dassanañca rūpānaṃ. ",
  "mn128:26.3": "Tassa mayhaṃ anuruddhā etadahosi: ",
  "mn128:26.4": "‘ko nu kho hetu ko paccayo yena me obhāso antaradhāyati dassanañca rūpānan’ti. ",
  "mn128:26.5": "Tassa mayhaṃ, anuruddhā, etadahosi: ",
  "mn128:26.6": "‘atinijjhāyitattaṃ kho me rūpānaṃ udapādi, atinijjhāyitattādhikaraṇañca pana me rūpānaṃ samādhi cavi. ",
  "mn128:26.7": "Samādhimhi cute obhāso antaradhāyati dassanañca rūpānaṃ. ",
  "mn128:26.8": "Sohaṃ tathā karissāmi yathā me puna na vicikicchā uppajjissati, na amanasikāro, na thinamiddhaṃ, na chambhitattaṃ, na uppilaṃ, na duṭṭhullaṃ, na accāraddhavīriyaṃ, na atilīnavīriyaṃ, na abhijappā, na nānattasaññā, na atinijjhāyitattaṃ rūpānan’ti. (11) ",
  "mn128:27.1": "So kho ahaṃ, anuruddhā, ‘vicikicchā cittassa upakkileso’ti—",
  "mn128:27.2": "iti viditvā vicikicchaṃ cittassa upakkilesaṃ pajahiṃ, ‘amanasikāro cittassa upakkileso’ti—",
  "mn128:27.3": "iti viditvā amanasikāraṃ cittassa upakkilesaṃ pajahiṃ, ‘thinamiddhaṃ cittassa upakkileso’ti—",
  "mn128:27.4": "iti viditvā thinamiddhaṃ cittassa upakkilesaṃ pajahiṃ, ‘chambhitattaṃ cittassa upakkileso’ti—",
  "mn128:27.5": "iti viditvā chambhitattaṃ cittassa upakkilesaṃ pajahiṃ, ‘uppilaṃ cittassa upakkileso’ti—",
  "mn128:27.6": "iti viditvā uppilaṃ cittassa upakkilesaṃ pajahiṃ, ‘duṭṭhullaṃ cittassa upakkileso’ti—",
  "mn128:27.7": "iti viditvā duṭṭhullaṃ cittassa upakkilesaṃ pajahiṃ, ‘accāraddhavīriyaṃ cittassa upakkileso’ti—",
  "mn128:27.8": "iti viditvā accāraddhavīriyaṃ cittassa upakkilesaṃ pajahiṃ, ‘atilīnavīriyaṃ cittassa upakkileso’ti—",
  "mn128:27.9": "iti viditvā atilīnavīriyaṃ cittassa upakkilesaṃ pajahiṃ, ‘abhijappā cittassa upakkileso’ti—",
  "mn128:27.10": "iti viditvā abhijappaṃ cittassa upakkilesaṃ pajahiṃ, ‘nānattasaññā cittassa upakkileso’ti—",
  "mn128:27.11": "iti viditvā nānattasaññaṃ cittassa upakkilesaṃ pajahiṃ, ‘atinijjhāyitattaṃ rūpānaṃ cittassa upakkileso’ti—",
  "mn128:27.12": "iti viditvā atinijjhāyitattaṃ rūpānaṃ cittassa upakkilesaṃ pajahiṃ. ",
  "mn128:28.1": "So kho ahaṃ, anuruddhā, appamatto ātāpī pahitatto viharanto obhāsañhi kho sañjānāmi, na ca rūpāni passāmi; ",
  "mn128:28.2": "rūpāni hi kho passāmi, na ca obhāsaṃ sañjānāmi: ",
  "mn128:28.3": "‘kevalampi rattiṃ, kevalampi divaṃ, kevalampi rattindivaṃ’. ",
  "mn128:28.4": "Tassa mayhaṃ, anuruddhā, etadahosi: ",
  "mn128:28.5": "‘ko nu kho hetu ko paccayo yvāhaṃ obhāsañhi kho sañjānāmi na ca rūpāni passāmi; ",
  "mn128:28.6": "rūpāni hi kho passāmi na ca obhāsaṃ sañjānāmi—",
  "mn128:28.7": "kevalampi rattiṃ, kevalampi divaṃ, kevalampi rattindivan’ti. ",
  "mn128:28.8": "Tassa mayhaṃ, anuruddhā, etadahosi: ",
  "mn128:28.9": "‘yasmiñhi kho ahaṃ samaye rūpanimittaṃ amanasikaritvā obhāsanimittaṃ manasi karomi, obhāsañhi kho tasmiṃ samaye sañjānāmi, na ca rūpāni passāmi. ",
  "mn128:28.10": "Yasmiṃ panāhaṃ samaye obhāsanimittaṃ amanasikaritvā rūpanimittaṃ manasi karomi, rūpāni hi kho tasmiṃ samaye passāmi na ca obhāsaṃ sañjānāmi—",
  "mn128:28.11": "kevalampi rattiṃ, kevalampi divaṃ, kevalampi rattindivan’ti. ",
  "mn128:29.1": "So kho ahaṃ, anuruddhā, appamatto ātāpī pahitatto viharanto parittañceva obhāsaṃ sañjānāmi, parittāni ca rūpāni passāmi; ",
  "mn128:29.2": "appamāṇañceva obhāsaṃ sañjānāmi, appamāṇāni ca rūpāni passāmi: ",
  "mn128:29.3": "‘kevalampi rattiṃ, kevalampi divaṃ, kevalampi rattindivaṃ’. ",
  "mn128:29.4": "Tassa mayhaṃ, anuruddhā, etadahosi: ",
  "mn128:29.5": "‘ko nu kho hetu ko paccayo yvāhaṃ parittañceva obhāsaṃ sañjānāmi, parittāni ca rūpāni passāmi; ",
  "mn128:29.6": "appamāṇañceva obhāsaṃ sañjānāmi, appamāṇāni ca rūpāni passāmi—",
  "mn128:29.7": "kevalampi rattiṃ, kevalampi divaṃ, kevalampi rattindivan’ti. ",
  "mn128:29.8": "Tassa mayhaṃ, anuruddhā, etadahosi: ",
  "mn128:29.9": "‘yasmiṃ kho me samaye paritto samādhi hoti, parittaṃ me tasmiṃ samaye cakkhu hoti. ",
  "mn128:29.10": "Sohaṃ parittena cakkhunā parittañceva obhāsaṃ sañjānāmi, parittāni ca rūpāni passāmi. ",
  "mn128:29.11": "Yasmiṃ pana me samaye appamāṇo samādhi hoti, appamāṇaṃ me tasmiṃ samaye cakkhu hoti. ",
  "mn128:29.12": "Sohaṃ appamāṇena cakkhunā appamāṇañceva obhāsaṃ sañjānāmi, appamāṇāni ca rūpāni passāmi—",
  "mn128:29.13": "kevalampi rattiṃ, kevalampi divaṃ, kevalampi rattindivan’ti. ",
  "mn128:30.1": "Yato kho me, anuruddhā, ‘vicikicchā cittassa upakkileso’ti—",
  "mn128:30.2": "iti viditvā vicikicchā cittassa upakkileso pahīno ahosi, ‘amanasikāro cittassa upakkileso’ti—",
  "mn128:30.3": "iti viditvā amanasikāro cittassa upakkileso pahīno ahosi, ‘thinamiddhaṃ cittassa upakkileso’ti—",
  "mn128:30.4": "iti viditvā thinamiddhaṃ cittassa upakkileso pahīno ahosi, ‘chambhitattaṃ cittassa upakkileso’ti—",
  "mn128:30.5": "iti viditvā chambhitattaṃ cittassa upakkileso pahīno ahosi, ‘uppilaṃ cittassa upakkileso’ti—",
  "mn128:30.6": "iti viditvā uppilaṃ cittassa upakkileso pahīno ahosi, ‘duṭṭhullaṃ cittassa upakkileso’ti—",
  "mn128:30.7": "iti viditvā duṭṭhullaṃ cittassa upakkileso pahīno ahosi, ‘accāraddhavīriyaṃ cittassa upakkileso’ti—",
  "mn128:30.8": "iti viditvā accāraddhavīriyaṃ cittassa upakkileso pahīno ahosi, ‘atilīnavīriyaṃ cittassa upakkileso’ti—",
  "mn128:30.9": "iti viditvā atilīnavīriyaṃ cittassa upakkileso pahīno ahosi, ‘abhijappā cittassa upakkileso’ti—",
  "mn128:30.10": "iti viditvā abhijappā cittassa upakkileso pahīno ahosi, ‘nānattasaññā cittassa upakkileso’ti—",
  "mn128:30.11": "iti viditvā nānattasaññā cittassa upakkileso pahīno ahosi, ‘atinijjhāyitattaṃ rūpānaṃ cittassa upakkileso’ti—",
  "mn128:30.12": "iti viditvā atinijjhāyitattaṃ rūpānaṃ cittassa upakkileso pahīno ahosi. ",
  "mn128:31.1": "Tassa mayhaṃ, anuruddhā, etadahosi: ",
  "mn128:31.2": "‘ye kho me cittassa upakkilesā te me pahīnā. ",
  "mn128:31.3": "Handa dānāhaṃ tividhena samādhiṃ bhāvemī’ti. ",
  "mn128:31.4": "So kho ahaṃ, anuruddhā, savitakkampi savicāraṃ samādhiṃ bhāvesiṃ, avitakkampi vicāramattaṃ samādhiṃ bhāvesiṃ, avitakkampi avicāraṃ samādhiṃ bhāvesiṃ, sappītikampi samādhiṃ bhāvesiṃ, nippītikampi samādhiṃ bhāvesiṃ, sātasahagatampi samādhiṃ bhāvesiṃ, upekkhāsahagatampi samādhiṃ bhāvesiṃ. ",
  "mn128:32.1": "Yato kho me, anuruddhā, savitakkopi savicāro samādhi bhāvito ahosi, avitakkopi vicāramatto samādhi bhāvito ahosi, avitakkopi avicāro samādhi bhāvito ahosi, sappītikopi samādhi bhāvito ahosi, nippītikopi samādhi bhāvito ahosi, sātasahagatopi samādhi bhāvito ahosi, upekkhāsahagatopi samādhi bhāvito ahosi. ",
  "mn128:32.2": "Ñāṇañca pana me dassanaṃ udapādi, ",
  "mn128:32.3": "akuppā me cetovimutti. Ayamantimā jāti, natthi dāni punabbhavo”ti. ",
  "mn128:32.4": "Idamavoca bhagavā. ",
  "mn128:32.5": "Attamano āyasmā anuruddho bhagavato bhāsitaṃ abhinandīti. ",
  "mn128:32.6": "Upakkilesasuttaṃ niṭṭhitaṃ aṭṭhamaṃ. "
}