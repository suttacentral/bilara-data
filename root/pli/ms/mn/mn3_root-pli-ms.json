{
  "mn3:0.1": "Majjhima Nikāya 3 ",
  "mn3:0.2": "Dhammadāyādasutta ",
  "mn3:1.1": "Evaṃ me sutaṃ—",
  "mn3:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn3:1.3": "Tatra kho bhagavā bhikkhū āmantesi: ",
  "mn3:1.4": "“bhikkhavo”ti. ",
  "mn3:1.5": "“Bhadante”ti te bhikkhū bhagavato paccassosuṃ. ",
  "mn3:1.6": "Bhagavā etadavoca: ",
  "mn3:2.1": "“Dhammadāyādā me, bhikkhave, bhavatha, mā āmisadāyādā. ",
  "mn3:2.2": "Atthi me tumhesu anukampā: ",
  "mn3:2.3": "‘kinti me sāvakā dhammadāyādā bhaveyyuṃ, no āmisadāyādā’ti. ",
  "mn3:2.4": "Tumhe ca me, bhikkhave, āmisadāyādā bhaveyyātha no dhammadāyādā, tumhepi tena ādiyā bhaveyyātha: ",
  "mn3:2.5": "‘āmisadāyādā satthusāvakā viharanti, no dhammadāyādā’ti; ",
  "mn3:2.6": "ahampi tena ādiyo bhaveyyaṃ: ",
  "mn3:2.7": "‘āmisadāyādā satthusāvakā viharanti, no dhammadāyādā’ti. ",
  "mn3:2.8": "Tumhe ca me, bhikkhave, dhammadāyādā bhaveyyātha, no āmisadāyādā, tumhepi tena na ādiyā bhaveyyātha: ",
  "mn3:2.9": "‘dhammadāyādā satthusāvakā viharanti, no āmisadāyādā’ti; ",
  "mn3:2.10": "ahampi tena na ādiyo bhaveyyaṃ: ",
  "mn3:2.11": "‘dhammadāyādā satthusāvakā viharanti, no āmisadāyādā’ti. ",
  "mn3:2.12": "Tasmātiha me, bhikkhave, dhammadāyādā bhavatha, mā āmisadāyādā. ",
  "mn3:2.13": "Atthi me tumhesu anukampā: ",
  "mn3:2.14": "‘kinti me sāvakā dhammadāyādā bhaveyyuṃ, no āmisadāyādā’ti. ",
  "mn3:3.1": "Idhāhaṃ, bhikkhave, bhuttāvī assaṃ pavārito paripuṇṇo pariyosito suhito yāvadattho; ",
  "mn3:3.2": "siyā ca me piṇḍapāto atirekadhammo chaḍḍanīyadhammo. ",
  "mn3:3.3": "Atha dve bhikkhū āgaccheyyuṃ jighacchādubbalyaparetā. ",
  "mn3:3.4": "Tyāhaṃ evaṃ vadeyyaṃ: ",
  "mn3:3.5": "‘ahaṃ khomhi, bhikkhave, bhuttāvī pavārito paripuṇṇo pariyosito suhito yāvadattho; ",
  "mn3:3.6": "atthi ca me ayaṃ piṇḍapāto atirekadhammo chaḍḍanīyadhammo. ",
  "mn3:3.7": "Sace ākaṅkhatha, bhuñjatha, no ce tumhe bhuñjissatha, idānāhaṃ appaharite vā chaḍḍessāmi, appāṇake vā udake opilāpessāmī’ti. ",
  "mn3:3.8": "Tatrekassa bhikkhuno evamassa: ",
  "mn3:3.9": "‘bhagavā kho bhuttāvī pavārito paripuṇṇo pariyosito suhito yāvadattho; ",
  "mn3:3.10": "atthi cāyaṃ bhagavato piṇḍapāto atirekadhammo chaḍḍanīyadhammo. ",
  "mn3:3.11": "Sace mayaṃ na bhuñjissāma, idāni bhagavā appaharite vā chaḍḍessati, appāṇake vā udake opilāpessati. ",
  "mn3:3.12": "Vuttaṃ kho panetaṃ bhagavatā: ",
  "mn3:3.13": "“dhammadāyādā me, bhikkhave, bhavatha, mā āmisadāyādā”ti. ",
  "mn3:3.14": "Āmisaññataraṃ kho panetaṃ, yadidaṃ piṇḍapāto. ",
  "mn3:3.15": "Yannūnāhaṃ imaṃ piṇḍapātaṃ abhuñjitvā imināva jighacchādubbalyena evaṃ imaṃ rattindivaṃ vītināmeyyan’ti. ",
  "mn3:3.16": "So taṃ piṇḍapātaṃ abhuñjitvā teneva jighacchādubbalyena evaṃ taṃ rattindivaṃ vītināmeyya. ",
  "mn3:3.17": "Atha dutiyassa bhikkhuno evamassa: ",
  "mn3:3.18": "‘bhagavā kho bhuttāvī pavārito paripuṇṇo pariyosito suhito yāvadattho; ",
  "mn3:3.19": "atthi cāyaṃ bhagavato piṇḍapāto atirekadhammo chaḍḍanīyadhammo. ",
  "mn3:3.20": "Sace mayaṃ na bhuñjissāma, idāni bhagavā appaharite vā chaḍḍessati, appāṇake vā udake opilāpessati. ",
  "mn3:3.21": "Yannūnāhaṃ imaṃ piṇḍapātaṃ bhuñjitvā jighacchādubbalyaṃ paṭivinodetvā evaṃ imaṃ rattindivaṃ vītināmeyyan’ti. ",
  "mn3:3.22": "So taṃ piṇḍapātaṃ bhuñjitvā jighacchādubbalyaṃ paṭivinodetvā evaṃ taṃ rattindivaṃ vītināmeyya. ",
  "mn3:3.23": "Kiñcāpi so, bhikkhave, bhikkhu taṃ piṇḍapātaṃ bhuñjitvā jighacchādubbalyaṃ paṭivinodetvā evaṃ taṃ rattindivaṃ vītināmeyya, atha kho asuyeva me purimo bhikkhu pujjataro ca pāsaṃsataro ca. ",
  "mn3:3.24": "Taṃ kissa hetu? ",
  "mn3:3.25": "Tañhi tassa, bhikkhave, bhikkhuno dīgharattaṃ appicchatāya santuṭṭhiyā sallekhāya subharatāya vīriyārambhāya saṃvattissati. ",
  "mn3:3.26": "Tasmātiha me, bhikkhave, dhammadāyādā bhavatha, mā āmisadāyādā. ",
  "mn3:3.27": "Atthi me tumhesu anukampā: ",
  "mn3:3.28": "‘kinti me sāvakā dhammadāyādā bhaveyyuṃ, no āmisadāyādā’”ti. ",
  "mn3:4.1": "Idamavoca bhagavā. ",
  "mn3:4.2": "Idaṃ vatvāna sugato uṭṭhāyāsanā vihāraṃ pāvisi. ",
  "mn3:4.3": "Tatra kho āyasmā sāriputto acirapakkantassa bhagavato bhikkhū āmantesi: ",
  "mn3:4.4": "“āvuso bhikkhave”ti. ",
  "mn3:4.5": "“Āvuso”ti kho te bhikkhū āyasmato sāriputtassa paccassosuṃ. ",
  "mn3:4.6": "Āyasmā sāriputto etadavoca: ",
  "mn3:5.1": "“Kittāvatā nu kho, āvuso, satthu pavivittassa viharato sāvakā vivekaṃ nānusikkhanti, kittāvatā ca pana satthu pavivittassa viharato sāvakā vivekamanusikkhantī”ti? ",
  "mn3:5.2": "“Dūratopi kho mayaṃ, āvuso, āgacchāma āyasmato sāriputtassa santike etassa bhāsitassa atthamaññātuṃ. ",
  "mn3:5.3": "Sādhu vatāyasmantaṃyeva sāriputtaṃ paṭibhātu etassa bhāsitassa attho; ",
  "mn3:5.4": "āyasmato sāriputtassa sutvā bhikkhū dhāressantī”ti. ",
  "mn3:5.5": "“Tena hāvuso, suṇātha, sādhukaṃ manasi karotha, bhāsissāmī”ti. ",
  "mn3:5.6": "“Evamāvuso”ti kho te bhikkhū āyasmato sāriputtassa paccassosuṃ. ",
  "mn3:5.7": "Āyasmā sāriputto etadavoca: ",
  "mn3:6.1": "“Kittāvatā nu kho, āvuso, satthu pavivittassa viharato sāvakā vivekaṃ nānusikkhanti? ",
  "mn3:6.2": "Idhāvuso, satthu pavivittassa viharato sāvakā vivekaṃ nānusikkhanti, ",
  "mn3:6.3": "yesañca dhammānaṃ satthā pahānamāha, te ca dhamme nappajahanti, ",
  "mn3:6.4": "bāhulikā ca honti, sāthalikā, okkamane pubbaṅgamā, paviveke nikkhittadhurā. ",
  "mn3:6.5": "Tatrāvuso, therā bhikkhū tīhi ṭhānehi gārayhā bhavanti. ",
  "mn3:6.6": "‘Satthu pavivittassa viharato sāvakā vivekaṃ nānusikkhantī’ti—",
  "mn3:6.7": "iminā paṭhamena ṭhānena therā bhikkhū gārayhā bhavanti. ",
  "mn3:6.8": "‘Yesañca dhammānaṃ satthā pahānamāha te ca dhamme nappajahantī’ti—",
  "mn3:6.9": "iminā dutiyena ṭhānena therā bhikkhū gārayhā bhavanti. ",
  "mn3:6.10": "‘Bāhulikā ca, sāthalikā, okkamane pubbaṅgamā, paviveke nikkhittadhurā’ti—",
  "mn3:6.11": "iminā tatiyena ṭhānena therā bhikkhū gārayhā bhavanti. ",
  "mn3:6.12": "Therā, āvuso, bhikkhū imehi tīhi ṭhānehi gārayhā bhavanti. ",
  "mn3:6.13": "Tatrāvuso, majjhimā bhikkhū …pe… ",
  "mn3:6.14": "navā bhikkhū tīhi ṭhānehi gārayhā bhavanti. ",
  "mn3:6.15": "‘Satthu pavivittassa viharato sāvakā vivekaṃ nānusikkhantī’ti—",
  "mn3:6.16": "iminā paṭhamena ṭhānena navā bhikkhū gārayhā bhavanti. ",
  "mn3:6.17": "‘Yesañca dhammānaṃ satthā pahānamāha te ca dhamme nappajahantī’ti—",
  "mn3:6.18": "iminā dutiyena ṭhānena navā bhikkhū gārayhā bhavanti. ",
  "mn3:6.19": "‘Bāhulikā ca honti, sāthalikā, okkamane pubbaṅgamā, paviveke nikkhittadhurā’ti—",
  "mn3:6.20": "iminā tatiyena ṭhānena navā bhikkhū gārayhā bhavanti. ",
  "mn3:6.21": "Navā, āvuso, bhikkhū imehi tīhi ṭhānehi gārayhā bhavanti. ",
  "mn3:6.22": "Ettāvatā kho, āvuso, satthu pavivittassa viharato sāvakā vivekaṃ nānusikkhanti. ",
  "mn3:7.1": "Kittāvatā ca panāvuso, satthu pavivittassa viharato sāvakā vivekamanusikkhanti? ",
  "mn3:7.2": "Idhāvuso, satthu pavivittassa viharato sāvakā vivekamanusikkhanti—",
  "mn3:7.3": "yesañca dhammānaṃ satthā pahānamāha te ca dhamme pajahanti; ",
  "mn3:7.4": "na ca bāhulikā honti, na sāthalikā okkamane nikkhittadhurā paviveke pubbaṅgamā. ",
  "mn3:7.5": "Tatrāvuso, therā bhikkhū tīhi ṭhānehi pāsaṃsā bhavanti. ",
  "mn3:7.6": "‘Satthu pavivittassa viharato sāvakā vivekamanusikkhantī’ti—",
  "mn3:7.7": "iminā paṭhamena ṭhānena therā bhikkhū pāsaṃsā bhavanti. ",
  "mn3:7.8": "‘Yesañca dhammānaṃ satthā pahānamāha te ca dhamme pajahantī’ti—",
  "mn3:7.9": "iminā dutiyena ṭhānena therā bhikkhū pāsaṃsā bhavanti. ",
  "mn3:7.10": "‘Na ca bāhulikā, na sāthalikā okkamane nikkhittadhurā paviveke pubbaṅgamā’ti—",
  "mn3:7.11": "iminā tatiyena ṭhānena therā bhikkhū pāsaṃsā bhavanti. ",
  "mn3:7.12": "Therā, āvuso, bhikkhū imehi tīhi ṭhānehi pāsaṃsā bhavanti. ",
  "mn3:7.13": "Tatrāvuso, majjhimā bhikkhū …pe… ",
  "mn3:7.14": "navā bhikkhū tīhi ṭhānehi pāsaṃsā bhavanti. ",
  "mn3:7.15": "‘Satthu pavivittassa viharato sāvakā vivekamanusikkhantī’ti—",
  "mn3:7.16": "iminā paṭhamena ṭhānena navā bhikkhū pāsaṃsā bhavanti. ",
  "mn3:7.17": "‘Yesañca dhammānaṃ satthā pahānamāha te ca dhamme pajahantī’ti—",
  "mn3:7.18": "iminā dutiyena ṭhānena navā bhikkhū pāsaṃsā bhavanti. ",
  "mn3:7.19": "‘Na ca bāhulikā, na sāthalikā okkamane nikkhittadhurā paviveke pubbaṅgamā’ti—",
  "mn3:7.20": "iminā tatiyena ṭhānena navā bhikkhū pāsaṃsā bhavanti. ",
  "mn3:7.21": "Navā, āvuso, bhikkhū imehi tīhi ṭhānehi pāsaṃsā bhavanti. ",
  "mn3:7.22": "Ettāvatā kho, āvuso, satthu pavivittassa viharato sāvakā vivekamanusikkhanti. ",
  "mn3:8.1": "Tatrāvuso, lobho ca pāpako doso ca pāpako. ",
  "mn3:8.2": "Lobhassa ca pahānāya dosassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. ",
  "mn3:8.3": "Katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? ",
  "mn3:8.4": "Ayameva ariyo aṭṭhaṅgiko maggo, seyyathidaṃ—",
  "mn3:8.5": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. ",
  "mn3:8.6": "Ayaṃ kho sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. ",
  "mn3:9-15.1": "Tatrāvuso, kodho ca pāpako upanāho ca pāpako …pe… ",
  "mn3:9-15.2": "makkho ca pāpako paḷāso ca pāpako, ",
  "mn3:9-15.3": "issā ca pāpikā maccherañca pāpakaṃ, ",
  "mn3:9-15.4": "māyā ca pāpikā sāṭheyyañca pāpakaṃ, ",
  "mn3:9-15.5": "thambho ca pāpako sārambho ca pāpako, ",
  "mn3:9-15.6": "māno ca pāpako atimāno ca pāpako, ",
  "mn3:9-15.7": "mado ca pāpako pamādo ca pāpako. ",
  "mn3:9-15.8": "Madassa ca pahānāya pamādassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati. ",
  "mn3:9-15.9": "Katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? ",
  "mn3:9-15.10": "Ayameva ariyo aṭṭhaṅgiko maggo, seyyathidaṃ—",
  "mn3:9-15.11": "sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. ",
  "mn3:9-15.12": "Ayaṃ kho sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī”ti. ",
  "mn3:9-15.13": "Idamavocāyasmā sāriputto. ",
  "mn3:9-15.14": "Attamanā te bhikkhū āyasmato sāriputtassa bhāsitaṃ abhinandunti. ",
  "mn3:9-15.15": "Dhammadāyādasuttaṃ niṭṭhitaṃ tatiyaṃ. "
}