{
  "mn88:0.1": "Majjhima Nikāya 88 ",
  "mn88:0.2": "Bāhitikasutta ",
  "mn88:1.1": "Evaṃ me sutaṃ—",
  "mn88:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn88:2.1": "Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi. ",
  "mn88:2.2": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto yena pubbārāmo migāramātupāsādo tenupasaṅkami divāvihārāya. ",
  "mn88:3.1": "Tena kho pana samayena rājā pasenadi kosalo ekapuṇḍarīkaṃ nāgaṃ abhiruhitvā sāvatthiyā niyyāti divā divassa. ",
  "mn88:3.2": "Addasā kho rājā pasenadi kosalo āyasmantaṃ ānandaṃ dūratova āgacchantaṃ. ",
  "mn88:3.3": "Disvāna sirivaḍḍhaṃ mahāmattaṃ āmantesi: ",
  "mn88:3.4": "“āyasmā no eso, samma sirivaḍḍha, ānando”ti. ",
  "mn88:3.5": "“Evaṃ, mahārāja, āyasmā eso ānando”ti. ",
  "mn88:4.1": "Atha kho rājā pasenadi kosalo aññataraṃ purisaṃ āmantesi: ",
  "mn88:4.2": "“ehi tvaṃ, ambho purisa, yenāyasmā ānando tenupasaṅkama; upasaṅkamitvā mama vacanena āyasmato ānandassa pāde sirasā vandāhi: ",
  "mn88:4.3": "‘rājā, bhante, pasenadi kosalo āyasmato ānandassa pāde sirasā vandatī’ti; ",
  "mn88:4.4": "evañca vadehi: ",
  "mn88:4.5": "‘sace kira, bhante, āyasmato ānandassa na kiñci accāyikaṃ karaṇīyaṃ, āgametu kira, bhante, āyasmā ānando muhuttaṃ anukampaṃ upādāyā’”ti. ",
  "mn88:5.1": "“Evaṃ, devā”ti kho so puriso rañño pasenadissa kosalassa paṭissutvā yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi. Ekamantaṃ ṭhito kho so puriso āyasmantaṃ ānandaṃ etadavoca: ",
  "mn88:5.2": "“rājā, bhante, pasenadi kosalo āyasmato ānandassa pāde sirasā vandati; ",
  "mn88:5.3": "evañca vadeti: ",
  "mn88:5.4": "‘sace kira, bhante, āyasmato ānandassa na kiñci accāyikaṃ karaṇīyaṃ, āgametu kira, bhante, āyasmā ānando muhuttaṃ anukampaṃ upādāyā’”ti. ",
  "mn88:6.1": "Adhivāsesi kho āyasmā ānando tuṇhībhāvena. ",
  "mn88:6.2": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi. Ekamantaṃ ṭhito kho rājā pasenadi kosalo āyasmantaṃ ānandaṃ etadavoca: ",
  "mn88:6.3": "“sace, bhante, āyasmato ānandassa na kiñci accāyikaṃ karaṇīyaṃ, sādhu, bhante, āyasmā ānando yena aciravatiyā nadiyā tīraṃ tenupasaṅkamatu anukampaṃ upādāyā”ti. ",
  "mn88:7.1": "Adhivāsesi kho āyasmā ānando tuṇhībhāvena. ",
  "mn88:7.2": "Atha kho āyasmā ānando yena aciravatiyā nadiyā tīraṃ tenupasaṅkami; upasaṅkamitvā aññatarasmiṃ rukkhamūle paññatte āsane nisīdi. ",
  "mn88:7.3": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi. Ekamantaṃ ṭhito kho rājā pasenadi kosalo āyasmantaṃ ānandaṃ etadavoca: ",
  "mn88:7.4": "“idha, bhante, āyasmā ānando hatthatthare nisīdatū”ti. ",
  "mn88:7.5": "“Alaṃ, mahārāja. ",
  "mn88:7.6": "Nisīda tvaṃ; ",
  "mn88:7.7": "nisinno ahaṃ sake āsane”ti. ",
  "mn88:8.1": "Nisīdi kho rājā pasenadi kosalo paññatte āsane. ",
  "mn88:8.2": "Nisajja kho rājā pasenadi kosalo āyasmantaṃ ānandaṃ etadavoca: ",
  "mn88:8.3": "“kiṃ nu kho, bhante ānanda, so bhagavā tathārūpaṃ kāyasamācāraṃ samācareyya, yvāssa kāyasamācāro opārambho samaṇehi brāhmaṇehī”ti? ",
  "mn88:8.4": "“Na kho, mahārāja, so bhagavā tathārūpaṃ kāyasamācāraṃ samācareyya, yvāssa kāyasamācāro opārambho samaṇehi brāhmaṇehi viññūhī”ti. ",
  "mn88:8.5": "“Kiṃ pana, bhante ānanda, so bhagavā tathārūpaṃ vacīsamācāraṃ …pe… ",
  "mn88:8.6": "manosamācāraṃ samācareyya, yvāssa manosamācāro opārambho samaṇehi brāhmaṇehī”ti? ",
  "mn88:8.7": "“Na kho, mahārāja, so bhagavā tathārūpaṃ manosamācāraṃ samācareyya, yvāssa manosamācāro opārambho samaṇehi brāhmaṇehi viññūhī”ti. ",
  "mn88:9.1": "“Acchariyaṃ, bhante, abbhutaṃ, bhante. ",
  "mn88:9.2": "Yañhi mayaṃ, bhante, nāsakkhimhā pañhena paripūretuṃ taṃ, bhante, āyasmatā ānandena pañhassa veyyākaraṇena paripūritaṃ. ",
  "mn88:9.3": "Ye te, bhante, bālā abyattā ananuvicca apariyogāhetvā paresaṃ vaṇṇaṃ vā avaṇṇaṃ vā bhāsanti, na mayaṃ taṃ sārato paccāgacchāma; ",
  "mn88:9.4": "ye pana te, bhante, paṇḍitā viyattā medhāvino anuvicca pariyogāhetvā paresaṃ vaṇṇaṃ vā avaṇṇaṃ vā bhāsanti, mayaṃ taṃ sārato paccāgacchāma. ",
  "mn88:10.1": "Katamo pana, bhante ānanda, kāyasamācāro opārambho samaṇehi brāhmaṇehi viññūhī”ti? ",
  "mn88:10.2": "“Yo kho, mahārāja, kāyasamācāro akusalo”. ",
  "mn88:10.3": "“Katamo pana, bhante, kāyasamācāro akusalo”? ",
  "mn88:10.4": "“Yo kho, mahārāja, kāyasamācāro sāvajjo”. ",
  "mn88:10.5": "“Katamo pana, bhante, kāyasamācāro sāvajjo”? ",
  "mn88:10.6": "“Yo kho, mahārāja, kāyasamācāro sabyābajjho”. ",
  "mn88:10.7": "“Katamo pana, bhante, kāyasamācāro sabyābajjho”? ",
  "mn88:10.8": "“Yo kho, mahārāja, kāyasamācāro dukkhavipāko”. ",
  "mn88:10.9": "“Katamo pana, bhante, kāyasamācāro dukkhavipāko”? ",
  "mn88:10.10": "“Yo kho, mahārāja, kāyasamācāro attabyābādhāyapi saṃvattati, parabyābādhāyapi saṃvattati, ubhayabyābādhāyapi saṃvattati. ",
  "mn88:10.11": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:10.12": "evarūpo kho, mahārāja, kāyasamācāro opārambho samaṇehi brāhmaṇehi viññūhī”ti. ",
  "mn88:11.1": "“Katamo pana, bhante ānanda, vacīsamācāro …pe… ",
  "mn88:11.2": "manosamācāro opārambho samaṇehi brāhmaṇehi viññūhī”ti? ",
  "mn88:11.3": "“Yo kho, mahārāja, manosamācāro akusalo”. ",
  "mn88:11.4": "“Katamo pana, bhante, manosamācāro akusalo”? ",
  "mn88:11.5": "“Yo kho, mahārāja, manosamācāro sāvajjo”. ",
  "mn88:11.6": "“Katamo pana, bhante, manosamācāro sāvajjo”? ",
  "mn88:11.7": "“Yo kho, mahārāja, manosamācāro sabyābajjho”. ",
  "mn88:12.1": "“Katamo pana, bhante, manosamācāro sabyābajjho”? ",
  "mn88:12.2": "“Yo kho, mahārāja, manosamācāro dukkhavipāko”. ",
  "mn88:12.3": "“Katamo pana, bhante, manosamācāro dukkhavipāko”? ",
  "mn88:12.4": "“Yo kho, mahārāja, manosamācāro attabyābādhāyapi saṃvattati, parabyābādhāyapi saṃvattati, ubhayabyābādhāyapi saṃvattati. ",
  "mn88:12.5": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:12.6": "evarūpo kho, mahārāja, manosamācāro opārambho samaṇehi brāhmaṇehi viññūhī”ti. ",
  "mn88:13.1": "“Kiṃ nu kho, bhante ānanda, so bhagavā sabbesaṃyeva akusalānaṃ dhammānaṃ pahānaṃ vaṇṇetī”ti? ",
  "mn88:13.2": "“Sabbākusaladhammapahīno kho, mahārāja, tathāgato kusaladhammasamannāgato”ti. ",
  "mn88:14.1": "“Katamo pana, bhante ānanda, kāyasamācāro anopārambho samaṇehi brāhmaṇehi viññūhī”ti? ",
  "mn88:14.2": "“Yo kho, mahārāja, kāyasamācāro kusalo”. ",
  "mn88:14.3": "“Katamo pana, bhante, kāyasamācāro kusalo”? ",
  "mn88:14.4": "“Yo kho, mahārāja, kāyasamācāro anavajjo”. ",
  "mn88:14.5": "“Katamo pana, bhante, kāyasamācāro anavajjo”? ",
  "mn88:14.6": "“Yo kho, mahārāja, kāyasamācāro abyābajjho”. ",
  "mn88:14.7": "“Katamo pana, bhante, kāyasamācāro abyābajjho”? ",
  "mn88:14.8": "“Yo kho, mahārāja, kāyasamācāro sukhavipāko”. ",
  "mn88:14.9": "“Katamo pana, bhante, kāyasamācāro sukhavipāko”? ",
  "mn88:14.10": "“Yo kho, mahārāja, kāyasamācāro nevattabyābādhāyapi saṃvattati, na parabyābādhāyapi saṃvattati, na ubhayabyābādhāyapi saṃvattati. ",
  "mn88:14.11": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:14.12": "Evarūpo kho, mahārāja, kāyasamācāro anopārambho samaṇehi brāhmaṇehi viññūhī”ti. ",
  "mn88:15.1": "“Katamo pana, bhante ānanda, vacīsamācāro …pe… ",
  "mn88:15.2": "manosamācāro anopārambho samaṇehi brāhmaṇehi viññūhī”ti? ",
  "mn88:15.3": "“Yo kho, mahārāja, manosamācāro kusalo”. ",
  "mn88:15.4": "“Katamo pana, bhante, manosamācāro kusalo”? ",
  "mn88:15.5": "“Yo kho, mahārāja, manosamācāro anavajjo”. ",
  "mn88:16.1": "“Katamo pana, bhante, manosamācāro anavajjo”? ",
  "mn88:16.2": "“Yo kho, mahārāja, manosamācāro abyābajjho”. ",
  "mn88:16.3": "“Katamo pana, bhante, manosamācāro abyābajjho”? ",
  "mn88:16.4": "“Yo kho, mahārāja, manosamācāro sukhavipāko”. ",
  "mn88:16.5": "“Katamo pana, bhante, manosamācāro sukhavipāko”? ",
  "mn88:16.6": "“Yo kho, mahārāja, manosamācāro nevattabyābādhāyapi saṃvattati, na parabyābādhāyapi saṃvattati, na ubhayabyābādhāyapi saṃvattati. ",
  "mn88:16.7": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:16.8": "Evarūpo kho, mahārāja, manosamācāro anopārambho samaṇehi brāhmaṇehi viññūhī”ti. ",
  "mn88:17.1": "“Kiṃ pana, bhante ānanda, so bhagavā sabbesaṃyeva kusalānaṃ dhammānaṃ upasampadaṃ vaṇṇetī”ti? ",
  "mn88:17.2": "“Sabbākusaladhammapahīno kho, mahārāja, tathāgato kusaladhammasamannāgato”ti. ",
  "mn88:18.1": "“Acchariyaṃ, bhante, abbhutaṃ, bhante. ",
  "mn88:18.2": "Yāva subhāsitañcidaṃ, bhante, āyasmatā ānandena. ",
  "mn88:18.3": "Iminā ca mayaṃ, bhante, āyasmato ānandassa subhāsitena attamanābhiraddhā. ",
  "mn88:18.4": "Evaṃ attamanābhiraddhā ca mayaṃ, bhante, āyasmato ānandassa subhāsitena. ",
  "mn88:18.5": "Sace, bhante, āyasmato ānandassa hatthiratanaṃ kappeyya, hatthiratanampi mayaṃ āyasmato ānandassa dadeyyāma. ",
  "mn88:18.6": "Sace, bhante, āyasmato ānandassa assaratanaṃ kappeyya, assaratanampi mayaṃ āyasmato ānandassa dadeyyāma. ",
  "mn88:18.7": "Sace, bhante, āyasmato ānandassa gāmavaraṃ kappeyya, gāmavarampi mayaṃ āyasmato ānandassa dadeyyāma. ",
  "mn88:18.8": "Api ca, bhante, mayampetaṃ jānāma: ",
  "mn88:18.9": "‘netaṃ āyasmato ānandassa kappatī’ti. ",
  "mn88:18.10": "Ayaṃ me, bhante, bāhitikā raññā māgadhena ajātasattunā vedehiputtena vatthanāḷiyā pakkhipitvā pahitā soḷasasamā āyāmena, aṭṭhasamā vitthārena. ",
  "mn88:18.11": "Taṃ, bhante, āyasmā ānando paṭiggaṇhātu anukampaṃ upādāyā”ti. ",
  "mn88:18.12": "“Alaṃ, mahārāja, paripuṇṇaṃ me ticīvaran”ti. ",
  "mn88:19.1": "“Ayaṃ, bhante, aciravatī nadī diṭṭhā āyasmatā ceva ānandena amhehi ca. ",
  "mn88:19.2": "Yadā uparipabbate mahāmegho abhippavuṭṭho hoti, athāyaṃ aciravatī nadī ubhato kūlāni saṃvissandantī gacchati; ",
  "mn88:19.3": "evameva kho, bhante, āyasmā ānando imāya bāhitikāya attano ticīvaraṃ karissati. ",
  "mn88:19.4": "Yaṃ panāyasmato ānandassa purāṇaṃ ticīvaraṃ taṃ sabrahmacārīhi saṃvibhajissati. ",
  "mn88:19.5": "Evāyaṃ amhākaṃ dakkhiṇā saṃvissandantī maññe gamissati. ",
  "mn88:19.6": "Paṭiggaṇhātu, bhante, āyasmā ānando bāhitikan”ti. ",
  "mn88:20.1": "Paṭiggahesi kho āyasmā ānando bāhitikaṃ. ",
  "mn88:20.2": "Atha kho rājā pasenadi kosalo āyasmantaṃ ānandaṃ etadavoca: ",
  "mn88:20.3": "“handa ca dāni mayaṃ, bhante ānanda, gacchāma; ",
  "mn88:20.4": "bahukiccā mayaṃ bahukaraṇīyā”ti. ",
  "mn88:20.5": "“Yassadāni tvaṃ, mahārāja, kālaṃ maññasī”ti. ",
  "mn88:20.6": "Atha kho rājā pasenadi kosalo āyasmato ānandassa bhāsitaṃ abhinanditvā anumoditvā uṭṭhāyāsanā āyasmantaṃ ānandaṃ abhivādetvā padakkhiṇaṃ katvā pakkāmi. ",
  "mn88:21.1": "Atha kho āyasmā ānando acirapakkantassa rañño pasenadissa kosalassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. ",
  "mn88:21.2": "Ekamantaṃ nisinno kho āyasmā ānando yāvatako ahosi raññā pasenadinā kosalena saddhiṃ kathāsallāpo taṃ sabbaṃ bhagavato ārocesi. ",
  "mn88:21.3": "Tañca bāhitikaṃ bhagavato pādāsi. ",
  "mn88:22.1": "Atha kho bhagavā bhikkhū āmantesi: ",
  "mn88:22.2": "“lābhā, bhikkhave, rañño pasenadissa kosalassa, suladdhalābhā, bhikkhave, rañño pasenadissa kosalassa; ",
  "mn88:22.3": "yaṃ rājā pasenadi kosalo labhati ānandaṃ dassanāya, labhati payirupāsanāyā”ti. ",
  "mn88:22.4": "Idamavoca bhagavā. ",
  "mn88:22.5": "Attamanā te bhikkhū bhagavato bhāsitaṃ abhinandunti. ",
  "mn88:22.6": "Bāhitikasuttaṃ niṭṭhitaṃ aṭṭhamaṃ. "
}