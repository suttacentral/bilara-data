{
  "mn146:0.1": "Majjhima Nikāya 146 ",
  "mn146:0.2": "Nandakovādasutta ",
  "mn146:1.1": "Evaṃ me sutaṃ—",
  "mn146:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn146:2.1": "Atha kho mahāpajāpatigotamī pañcamattehi bhikkhunisatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho mahāpajāpatigotamī bhagavantaṃ etadavoca: ",
  "mn146:2.2": "“ovadatu, bhante, bhagavā bhikkhuniyo; ",
  "mn146:2.3": "anusāsatu, bhante, bhagavā bhikkhuniyo; ",
  "mn146:2.4": "karotu, bhante, bhagavā bhikkhunīnaṃ dhammiṃ kathan”ti. ",
  "mn146:3.1": "Tena kho pana samayena therā bhikkhū bhikkhuniyo ovadanti pariyāyena. ",
  "mn146:3.2": "Āyasmā nandako na icchati bhikkhuniyo ovadituṃ pariyāyena. ",
  "mn146:3.3": "Atha kho bhagavā āyasmantaṃ ānandaṃ āmantesi: ",
  "mn146:3.4": "“kassa nu kho, ānanda, ajja pariyāyo bhikkhuniyo ovadituṃ pariyāyenā”ti? ",
  "mn146:3.5": "“Sabbeheva, bhante, kato pariyāyo bhikkhuniyo ovadituṃ pariyāyena. ",
  "mn146:3.6": "Ayaṃ, bhante, āyasmā nandako na icchati bhikkhuniyo ovadituṃ pariyāyenā”ti. ",
  "mn146:4.1": "Atha kho bhagavā āyasmantaṃ nandakaṃ āmantesi: ",
  "mn146:4.2": "“ovada, nandaka, bhikkhuniyo; ",
  "mn146:4.3": "anusāsa, nandaka, bhikkhuniyo; ",
  "mn146:4.4": "karohi tvaṃ, brāhmaṇa, bhikkhunīnaṃ dhammiṃ kathan”ti. ",
  "mn146:4.5": "“Evaṃ, bhante”ti kho āyasmā nandako bhagavato paṭissutvā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "mn146:4.6": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto attadutiyo yena rājakārāmo tenupasaṅkami. ",
  "mn146:4.7": "Addasaṃsu kho tā bhikkhuniyo āyasmantaṃ nandakaṃ dūratova āgacchantaṃ. ",
  "mn146:4.8": "Disvāna āsanaṃ paññāpesuṃ, udakañca pādānaṃ upaṭṭhapesuṃ. ",
  "mn146:4.9": "Nisīdi kho āyasmā nandako paññatte āsane. ",
  "mn146:4.10": "Nisajja pāde pakkhālesi. ",
  "mn146:4.11": "Tāpi kho bhikkhuniyo āyasmantaṃ nandakaṃ abhivādetvā ekamantaṃ nisīdiṃsu. ",
  "mn146:4.12": "Ekamantaṃ nisinnā kho tā bhikkhuniyo āyasmā nandako etadavoca: ",
  "mn146:5.1": "“paṭipucchakathā kho, bhaginiyo, bhavissati. ",
  "mn146:5.2": "Tattha ājānantīhi: ‘ājānāmā’ tissa vacanīyaṃ, na ājānantīhi: ‘na ājānāmā’ tissa vacanīyaṃ. ",
  "mn146:5.3": "Yassā vā panassa kaṅkhā vā vimati vā ahameva tattha paṭipucchitabbo: ",
  "mn146:5.4": "‘idaṃ, bhante, kathaṃ; imassa kvattho’”ti? ",
  "mn146:5.5": "“Ettakenapi mayaṃ, bhante, ayyassa nandakassa attamanā abhiraddhā yaṃ no ayyo nandako pavāretī”ti. ",
  "mn146:6.1": "“Taṃ kiṃ maññatha, bhaginiyo, ",
  "mn146:6.2": "cakkhu niccaṃ vā aniccaṃ vā”ti? ",
  "mn146:6.3": "“Aniccaṃ, bhante”. ",
  "mn146:6.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:6.5": "“Dukkhaṃ, bhante”. ",
  "mn146:6.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:6.7": "‘etaṃ mama, esohamasmi, eso me attā’”ti? ",
  "mn146:6.8": "“No hetaṃ, bhante”. ",
  "mn146:6.9": "“Taṃ kiṃ maññatha, bhaginiyo, ",
  "mn146:6.10": "sotaṃ niccaṃ vā aniccaṃ vā”ti? ",
  "mn146:6.11": "“Aniccaṃ, bhante …pe… ",
  "mn146:6.12": "ghānaṃ niccaṃ vā aniccaṃ vā”ti? ",
  "mn146:6.13": "“Aniccaṃ, bhante” … ",
  "mn146:6.14": "“jivhā niccā vā aniccā vā”ti? ",
  "mn146:6.15": "“Aniccā, bhante” … ",
  "mn146:6.16": "“kāyo nicco vā anicco vā”ti? ",
  "mn146:6.17": "“Anicco, bhante” … ",
  "mn146:6.18": "“mano nicco vā anicco vā”ti? ",
  "mn146:6.19": "“Anicco, bhante”. ",
  "mn146:6.20": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:6.21": "“Dukkhaṃ, bhante”. ",
  "mn146:6.22": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:6.23": "‘etaṃ mama, esohamasmi, eso me attā’”ti? ",
  "mn146:6.24": "“No hetaṃ, bhante”. ",
  "mn146:6.25": "“Taṃ kissa hetu”? ",
  "mn146:6.26": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:6.27": "‘itipime cha ajjhattikā āyatanā aniccā’”ti. ",
  "mn146:6.28": "“Sādhu sādhu, bhaginiyo. ",
  "mn146:6.29": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:7.1": "Taṃ kiṃ maññatha, bhaginiyo, ",
  "mn146:7.2": "rūpā niccā vā aniccā vā”ti? ",
  "mn146:7.3": "“Aniccā, bhante”. ",
  "mn146:7.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:7.5": "“Dukkhaṃ, bhante”. ",
  "mn146:7.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:7.7": "‘etaṃ mama, esohamasmi, eso me attā’”ti? ",
  "mn146:7.8": "“No hetaṃ, bhante”. ",
  "mn146:7.9": "“Taṃ kiṃ maññatha, bhaginiyo, ",
  "mn146:7.10": "saddā niccā vā aniccā vā”ti? ",
  "mn146:7.11": "“Aniccā, bhante …pe… ",
  "mn146:7.12": "gandhā niccā vā aniccā vā”ti? ",
  "mn146:7.13": "“Aniccā, bhante” … ",
  "mn146:7.14": "“rasā niccā vā aniccā vā”ti? ",
  "mn146:7.15": "“Aniccā, bhante” … ",
  "mn146:7.16": "“phoṭṭhabbā niccā vā aniccā vā”ti? ",
  "mn146:7.17": "“Aniccā, bhante” … ",
  "mn146:7.18": "“dhammā niccā vā aniccā vā”ti? ",
  "mn146:7.19": "“Aniccā, bhante”. ",
  "mn146:7.20": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:7.21": "“Dukkhaṃ, bhante”. ",
  "mn146:7.22": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:7.23": "‘etaṃ mama, esohamasmi, eso me attā’”ti? ",
  "mn146:7.24": "“No hetaṃ, bhante”. ",
  "mn146:7.25": "“Taṃ kissa hetu”? ",
  "mn146:7.26": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:7.27": "‘itipime cha bāhirā āyatanā aniccā’”ti. ",
  "mn146:7.28": "“Sādhu sādhu, bhaginiyo. ",
  "mn146:7.29": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:8.1": "Taṃ kiṃ maññatha, bhaginiyo, ",
  "mn146:8.2": "cakkhuviññāṇaṃ niccaṃ vā aniccaṃ vā”ti? ",
  "mn146:8.3": "“Aniccaṃ, bhante”. ",
  "mn146:8.4": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:8.5": "“Dukkhaṃ, bhante”. ",
  "mn146:8.6": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:8.7": "‘etaṃ mama, esohamasmi, eso me attā’”ti? ",
  "mn146:8.8": "“No hetaṃ, bhante”. ",
  "mn146:8.9": "“Taṃ kiṃ maññatha, bhaginiyo, sotaviññāṇaṃ niccaṃ vā aniccaṃ vā”ti? ",
  "mn146:8.10": "“Aniccaṃ, bhante …pe… ",
  "mn146:8.11": "ghānaviññāṇaṃ niccaṃ vā aniccaṃ vā”ti? ",
  "mn146:8.12": "“Aniccaṃ, bhante” … ",
  "mn146:8.13": "“jivhāviññāṇaṃ niccaṃ vā aniccaṃ vā”ti? ",
  "mn146:8.14": "“Aniccaṃ, bhante” … ",
  "mn146:8.15": "“kāyaviññāṇaṃ niccaṃ vā aniccaṃ vā”ti? ",
  "mn146:8.16": "“Aniccaṃ, bhante” … ",
  "mn146:8.17": "“manoviññāṇaṃ niccaṃ vā aniccaṃ vā”ti? ",
  "mn146:8.18": "“Aniccaṃ, bhante”. ",
  "mn146:8.19": "“Yaṃ panāniccaṃ dukkhaṃ vā taṃ sukhaṃ vāti”? ",
  "mn146:8.20": "“Dukkhaṃ, bhante”. ",
  "mn146:8.21": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:8.22": "‘etaṃ mama, esohamasmi, eso me attā’”ti? ",
  "mn146:8.23": "“No hetaṃ, bhante”. ",
  "mn146:8.24": "“Taṃ kissa hetu”? ",
  "mn146:8.25": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:8.26": "‘itipime cha viññāṇakāyā aniccā’”ti. ",
  "mn146:8.27": "“Sādhu sādhu, bhaginiyo. ",
  "mn146:8.28": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:9.1": "Seyyathāpi, bhaginiyo, telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā, ābhāpi aniccā vipariṇāmadhammā. ",
  "mn146:9.2": "Yo nu kho, bhaginiyo, evaṃ vadeyya: ",
  "mn146:9.3": "‘amussa telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā; ",
  "mn146:9.4": "yā ca khvāssa ābhā sā niccā dhuvā sassatā avipariṇāmadhammā’ti; ",
  "mn146:9.5": "sammā nu kho so, bhaginiyo, vadamāno vadeyyā”ti? ",
  "mn146:9.6": "“No hetaṃ, bhante”. ",
  "mn146:9.7": "“Taṃ kissa hetu”? ",
  "mn146:9.8": "“Amussa hi, bhante, telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā; ",
  "mn146:9.9": "pagevassa ābhā aniccā vipariṇāmadhammā”ti. ",
  "mn146:9.10": "“Evameva kho, bhaginiyo, yo nu kho evaṃ vadeyya: ",
  "mn146:9.11": "‘cha khome ajjhattikā āyatanā aniccā; ",
  "mn146:9.12": "yañca kho cha ajjhattike āyatane paṭicca paṭisaṃvedeti sukhaṃ vā dukkhaṃ vā adukkhamasukhaṃ vā taṃ niccaṃ dhuvaṃ sassataṃ avipariṇāmadhamman’ti; ",
  "mn146:9.13": "sammā nu kho so, bhaginiyo, vadamāno vadeyyā”ti? ",
  "mn146:9.14": "“No hetaṃ, bhante”. ",
  "mn146:9.15": "“Taṃ kissa hetu”? ",
  "mn146:9.16": "“Tajjaṃ tajjaṃ, bhante, paccayaṃ paṭicca tajjā tajjā vedanā uppajjanti. ",
  "mn146:9.17": "Tajjassa tajjassa paccayassa nirodhā tajjā tajjā vedanā nirujjhantī”ti. ",
  "mn146:9.18": "“Sādhu sādhu, bhaginiyo. ",
  "mn146:9.19": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:10.1": "Seyyathāpi, bhaginiyo, mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ, chāyāpi aniccā vipariṇāmadhammā. ",
  "mn146:10.2": "Yo nu kho, bhaginiyo, evaṃ vadeyya: ",
  "mn146:10.3": "‘amussa mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ, yā ca khvāssa chāyā sā niccā dhuvā sassatā avipariṇāmadhammā’ti; ",
  "mn146:10.4": "sammā nu kho so, bhaginiyo, vadamāno vadeyyā”ti? ",
  "mn146:10.5": "“No hetaṃ, bhante”. ",
  "mn146:10.6": "“Taṃ kissa hetu”? ",
  "mn146:10.7": "“Amussa hi, bhante, mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ; ",
  "mn146:10.8": "pagevassa chāyā aniccā vipariṇāmadhammā”ti. ",
  "mn146:10.9": "“Evameva kho, bhaginiyo, yo nu kho evaṃ vadeyya: ",
  "mn146:10.10": "‘cha khome bāhirā āyatanā aniccā. ",
  "mn146:10.11": "Yañca kho cha bāhire āyatane paṭicca paṭisaṃvedeti sukhaṃ vā dukkhaṃ vā adukkhamasukhaṃ vā taṃ niccaṃ dhuvaṃ sassataṃ avipariṇāmadhamman’ti; ",
  "mn146:10.12": "sammā nu kho so, bhaginiyo, vadamāno vadeyyā”ti? ",
  "mn146:10.13": "“No hetaṃ, bhante”. ",
  "mn146:10.14": "“Taṃ kissa hetu”? ",
  "mn146:10.15": "“Tajjaṃ tajjaṃ, bhante, paccayaṃ paṭicca tajjā tajjā vedanā uppajjanti. ",
  "mn146:10.16": "Tajjassa tajjassa paccayassa nirodhā tajjā tajjā vedanā nirujjhantī”ti. ",
  "mn146:10.17": "“Sādhu sādhu, bhaginiyo. ",
  "mn146:10.18": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:11.1": "Seyyathāpi, bhaginiyo, dakkho goghātako vā goghātakantevāsī vā gāviṃ vadhitvā tiṇhena govikantanena gāviṃ saṅkanteyya anupahacca antaraṃ maṃsakāyaṃ anupahacca bāhiraṃ cammakāyaṃ. ",
  "mn146:11.2": "Yaṃ yadeva tattha antarā vilimaṃsaṃ antarā nhāru antarā bandhanaṃ taṃ tadeva tiṇhena govikantanena sañchindeyya saṅkanteyya sampakanteyya samparikanteyya. ",
  "mn146:11.3": "Sañchinditvā saṅkantitvā sampakantitvā samparikantitvā vidhunitvā bāhiraṃ cammakāyaṃ teneva cammena taṃ gāviṃ paṭicchādetvā evaṃ vadeyya: ",
  "mn146:11.4": "‘tathevāyaṃ gāvī saṃyuttā imināva cammenā’ti; ",
  "mn146:11.5": "sammā nu kho so, bhaginiyo, vadamāno vadeyyā”ti? ",
  "mn146:11.6": "“No hetaṃ, bhante”. ",
  "mn146:11.7": "“Taṃ kissa hetu”? ",
  "mn146:11.8": "“Amu hi, bhante, dakkho goghātako vā goghātakantevāsī vā gāviṃ vadhitvā tiṇhena govikantanena gāviṃ saṅkanteyya anupahacca antaraṃ maṃsakāyaṃ anupahacca bāhiraṃ cammakāyaṃ. ",
  "mn146:11.9": "Yaṃ yadeva tattha antarā vilimaṃsaṃ antarā nhāru antarā bandhanaṃ taṃ tadeva tiṇhena govikantanena sañchindeyya saṅkanteyya sampakanteyya samparikanteyya. ",
  "mn146:11.10": "Sañchinditvā saṅkantitvā sampakantitvā samparikantitvā vidhunitvā bāhiraṃ cammakāyaṃ teneva cammena taṃ gāviṃ paṭicchādetvā kiñcāpi so evaṃ vadeyya: ",
  "mn146:11.11": "‘tathevāyaṃ gāvī saṃyuttā imināva cammenā’ti; ",
  "mn146:11.12": "atha kho sā gāvī visaṃyuttā teneva cammenā”ti. ",
  "mn146:12.1": "“Upamā kho me ayaṃ, bhaginiyo, katā atthassa viññāpanāya. ",
  "mn146:12.2": "Ayamevettha attho; ",
  "mn146:12.3": "‘antarā maṃsakāyo’ti kho, bhaginiyo, channetaṃ ajjhattikānaṃ āyatanānaṃ adhivacanaṃ; ",
  "mn146:12.4": "‘bāhiro cammakāyo’ti kho, bhaginiyo, channetaṃ bāhirānaṃ āyatanānaṃ adhivacanaṃ; ",
  "mn146:12.5": "‘antarā vilimaṃsaṃ, antarā nhāru, antarā bandhanan’ti kho, bhaginiyo, nandīrāgassetaṃ adhivacanaṃ; ",
  "mn146:12.6": "‘tiṇhaṃ govikantanan’ti kho, bhaginiyo, ariyāyetaṃ paññāya adhivacanaṃ; ",
  "mn146:12.7": "yāyaṃ ariyā paññā antarā kilesaṃ antarā saṃyojanaṃ antarā bandhanaṃ sañchindati saṅkantati sampakantati samparikantati. ",
  "mn146:13.1": "Satta kho panime, bhaginiyo, bojjhaṅgā, yesaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "mn146:13.2": "Katame satta? ",
  "mn146:13.3": "Idha, bhaginiyo, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, dhammavicayasambojjhaṅgaṃ bhāveti …pe… vīriyasambojjhaṅgaṃ bhāveti … pītisambojjhaṅgaṃ bhāveti … passaddhisambojjhaṅgaṃ bhāveti … samādhisambojjhaṅgaṃ bhāveti … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "mn146:13.4": "Ime kho, bhaginiyo, satta bojjhaṅgā, yesaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "mn146:14.1": "Atha kho āyasmā nandako tā bhikkhuniyo iminā ovādena ovaditvā uyyojesi: ",
  "mn146:14.2": "“gacchatha, bhaginiyo; kālo”ti. ",
  "mn146:14.3": "Atha kho tā bhikkhuniyo āyasmato nandakassa bhāsitaṃ abhinanditvā anumoditvā uṭṭhāyāsanā āyasmantaṃ nandakaṃ abhivādetvā padakkhiṇaṃ katvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā bhikkhuniyo bhagavā etadavoca: ",
  "mn146:14.4": "“gacchatha, bhikkhuniyo; kālo”ti. ",
  "mn146:14.5": "Atha kho tā bhikkhuniyo bhagavantaṃ abhivādetvā padakkhiṇaṃ katvā pakkamiṃsu. ",
  "mn146:15.1": "Atha kho bhagavā acirapakkantīsu tāsu bhikkhunīsu bhikkhū āmantesi: ",
  "mn146:15.2": "“seyyathāpi, bhikkhave, tadahuposathe cātuddase na hoti bahuno janassa kaṅkhā vā vimati vā: ",
  "mn146:15.3": "‘ūno nu kho cando, puṇṇo nu kho cando’ti, atha kho ūno cando tveva hoti. ",
  "mn146:15.4": "Evameva kho, bhikkhave, tā bhikkhuniyo nandakassa dhammadesanāya attamanā honti no ca kho paripuṇṇasaṅkappā”ti. ",
  "mn146:16.1": "Atha kho bhagavā āyasmantaṃ nandakaṃ āmantesi: ",
  "mn146:16.2": "“tena hi tvaṃ, nandaka, svepi tā bhikkhuniyo tenevovādena ovadeyyāsī”ti. ",
  "mn146:16.3": "“Evaṃ, bhante”ti kho āyasmā nandako bhagavato paccassosi. ",
  "mn146:16.4": "Atha kho āyasmā nandako tassā rattiyā accayena pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. ",
  "mn146:16.5": "Sāvatthiyaṃ piṇḍāya caritvā pacchābhattaṃ piṇḍapātapaṭikkanto attadutiyo yena rājakārāmo tenupasaṅkami. ",
  "mn146:16.6": "Addasaṃsu kho tā bhikkhuniyo āyasmantaṃ nandakaṃ dūratova āgacchantaṃ. ",
  "mn146:16.7": "Disvāna āsanaṃ paññāpesuṃ, udakañca pādānaṃ upaṭṭhapesuṃ. ",
  "mn146:16.8": "Nisīdi kho āyasmā nandako paññatte āsane. ",
  "mn146:16.9": "Nisajja pāde pakkhālesi. ",
  "mn146:16.10": "Tāpi kho bhikkhuniyo āyasmantaṃ nandakaṃ abhivādetvā ekamantaṃ nisīdiṃsu. ",
  "mn146:16.11": "Ekamantaṃ nisinnā kho tā bhikkhuniyo āyasmā nandako etadavoca: ",
  "mn146:16.12": "“paṭipucchakathā kho, bhaginiyo, bhavissati. ",
  "mn146:16.13": "Tattha ājānantīhi ‘ājānāmā’ tissa vacanīyaṃ, na ājānantīhi ‘na ājānāmā’ tissa vacanīyaṃ. ",
  "mn146:16.14": "Yassā vā panassa kaṅkhā vā vimati vā, ahameva tattha paṭipucchitabbo: ",
  "mn146:16.15": "‘idaṃ, bhante, kathaṃ; imassa kvattho’”ti. ",
  "mn146:16.16": "“Ettakenapi mayaṃ, bhante, ayyassa nandakassa attamanā abhiraddhā yaṃ no ayyo nandako pavāretī”ti. ",
  "mn146:17-18.1": "“Taṃ kiṃ maññatha, bhaginiyo, cakkhu niccaṃ vā aniccaṃ vā”ti? ",
  "mn146:17-18.2": "“Aniccaṃ, bhante”. ",
  "mn146:17-18.3": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:17-18.4": "“Dukkhaṃ, bhante”. ",
  "mn146:17-18.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:17-18.6": "‘etaṃ mama, esohamasmi, eso me attā’”ti? ",
  "mn146:17-18.7": "“No hetaṃ, bhante”. ",
  "mn146:17-18.8": "“Taṃ kiṃ maññatha, bhaginiyo, sotaṃ niccaṃ vā aniccaṃ vā”ti? ",
  "mn146:17-18.9": "“Aniccaṃ, bhante …pe… ",
  "mn146:17-18.10": "ghānaṃ niccaṃ vā aniccaṃ vā”ti? ",
  "mn146:17-18.11": "“Aniccaṃ, bhante … ",
  "mn146:17-18.12": "jivhā … ",
  "mn146:17-18.13": "kāyo … ",
  "mn146:17-18.14": "mano nicco vā anicco vā”ti? ",
  "mn146:17-18.15": "“Anicco, bhante”. ",
  "mn146:17-18.16": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:17-18.17": "“Dukkhaṃ, bhante”. ",
  "mn146:17-18.18": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:17-18.19": "‘etaṃ mama, esohamasmi, eso me attā’”ti? ",
  "mn146:17-18.20": "“No hetaṃ, bhante”. ",
  "mn146:17-18.21": "“Taṃ kissa hetu”? ",
  "mn146:17-18.22": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:17-18.23": "‘itipime cha ajjhattikā āyatanā aniccā’”ti. ",
  "mn146:17-18.24": "“Sādhu sādhu, bhaginiyo. ",
  "mn146:17-18.25": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:19-20.1": "Taṃ kiṃ maññatha, bhaginiyo, rūpā niccā vā aniccā vā”ti? ",
  "mn146:19-20.2": "“Aniccā, bhante”. ",
  "mn146:19-20.3": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:19-20.4": "“Dukkhaṃ, bhante”. ",
  "mn146:19-20.5": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:19-20.6": "‘etaṃ mama, esohamasmi, eso me attā’”ti? ",
  "mn146:19-20.7": "“No hetaṃ, bhante”. ",
  "mn146:19-20.8": "“Taṃ kiṃ maññatha, bhaginiyo, saddā niccā vā aniccā vā”ti? ",
  "mn146:19-20.9": "“Aniccā, bhante …pe… ",
  "mn146:19-20.10": "gandhā niccā vā aniccā vā”ti? ",
  "mn146:19-20.11": "“Aniccā, bhante … ",
  "mn146:19-20.12": "rasā niccā vā aniccā vā”ti? ",
  "mn146:19-20.13": "“Aniccā, bhante … ",
  "mn146:19-20.14": "phoṭṭhabbā niccā vā aniccā vā”ti? ",
  "mn146:19-20.15": "“Aniccā, bhante … ",
  "mn146:19-20.16": "dhammā niccā vā aniccā vā”ti? ",
  "mn146:19-20.17": "“Aniccā, bhante”. ",
  "mn146:19-20.18": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:19-20.19": "“Dukkhaṃ, bhante”. ",
  "mn146:19-20.20": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:19-20.21": "‘etaṃ mama, esohamasmi, eso me attā’”ti? ",
  "mn146:19-20.22": "“No hetaṃ, bhante”. ",
  "mn146:19-20.23": "“Taṃ kissa hetu”? ",
  "mn146:19-20.24": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:19-20.25": "‘itipime cha bāhirā āyatanā aniccā’”ti. ",
  "mn146:19-20.26": "“Sādhu sādhu, bhaginiyo. ",
  "mn146:19-20.27": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:21.1": "Taṃ kiṃ maññatha, bhaginiyo, cakkhuviññāṇaṃ niccaṃ vā aniccaṃ vā”ti? ",
  "mn146:21.2": "“Aniccaṃ, bhante …pe… ",
  "mn146:21.3": "sotaviññāṇaṃ niccaṃ vā aniccaṃ vā”ti? ",
  "mn146:21.4": "“Aniccaṃ, bhante … ",
  "mn146:21.5": "ghānaviññāṇaṃ niccaṃ vā aniccaṃ vā”ti? ",
  "mn146:21.6": "“Aniccaṃ, bhante … ",
  "mn146:21.7": "jivhāviññāṇaṃ niccaṃ vā aniccaṃ vā”ti? ",
  "mn146:21.8": "“Aniccaṃ, bhante … ",
  "mn146:21.9": "kāyaviññāṇaṃ niccaṃ vā aniccaṃ vā”ti? ",
  "mn146:21.10": "“Aniccaṃ, bhante … ",
  "mn146:21.11": "manoviññāṇaṃ niccaṃ vā aniccaṃ vā”ti? ",
  "mn146:21.12": "“Aniccaṃ, bhante”. ",
  "mn146:21.13": "“Yaṃ panāniccaṃ dukkhaṃ vā taṃ sukhaṃ vā”ti? ",
  "mn146:21.14": "“Dukkhaṃ, bhante”. ",
  "mn146:21.15": "“Yaṃ panāniccaṃ dukkhaṃ vipariṇāmadhammaṃ, kallaṃ nu taṃ samanupassituṃ: ",
  "mn146:21.16": "‘etaṃ mama, esohamasmi, eso me attā’”ti? ",
  "mn146:21.17": "“No hetaṃ, bhante”. ",
  "mn146:21.18": "“Taṃ kissa hetu”? ",
  "mn146:21.19": "“Pubbeva no etaṃ, bhante, yathābhūtaṃ sammappaññāya sudiṭṭhaṃ: ",
  "mn146:21.20": "‘itipime cha viññāṇakāyā aniccā’”ti. ",
  "mn146:21.21": "“Sādhu sādhu, bhaginiyo. ",
  "mn146:21.22": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:22.1": "Seyyathāpi, bhaginiyo, telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā, ābhāpi aniccā vipariṇāmadhammā. ",
  "mn146:22.2": "Yo nu kho, bhaginiyo, evaṃ vadeyya: ",
  "mn146:22.3": "‘amussa telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā; ",
  "mn146:22.4": "yā ca khvāssa ābhā sā niccā dhuvā sassatā avipariṇāmadhammā’ti; ",
  "mn146:22.5": "sammā nu kho so, bhaginiyo, vadamāno vadeyyā”ti? ",
  "mn146:22.6": "“No hetaṃ, bhante”. ",
  "mn146:22.7": "“Taṃ kissa hetu”? ",
  "mn146:22.8": "“Amussa hi, bhante, telappadīpassa jhāyato telampi aniccaṃ vipariṇāmadhammaṃ, vaṭṭipi aniccā vipariṇāmadhammā, accipi aniccā vipariṇāmadhammā; ",
  "mn146:22.9": "pagevassa ābhā aniccā vipariṇāmadhammā”ti. ",
  "mn146:22.10": "“Evameva kho, bhaginiyo, yo nu kho evaṃ vadeyya: ",
  "mn146:22.11": "‘cha khome ajjhattikā āyatanā aniccā. ",
  "mn146:22.12": "Yañca kho cha ajjhattike āyatane paṭicca paṭisaṃvedeti sukhaṃ vā dukkhaṃ vā adukkhamasukhaṃ vā taṃ niccaṃ dhuvaṃ sassataṃ avipariṇāmadhamman’ti; ",
  "mn146:22.13": "sammā nu kho so, bhaginiyo, vadamāno vadeyyā”ti? ",
  "mn146:22.14": "“No hetaṃ, bhante”. ",
  "mn146:22.15": "“Taṃ kissa hetu”? ",
  "mn146:22.16": "“Tajjaṃ tajjaṃ, bhante, paccayaṃ paṭicca tajjā tajjā vedanā uppajjanti. ",
  "mn146:22.17": "Tajjassa tajjassa paccayassa nirodhā tajjā tajjā vedanā nirujjhantī”ti. ",
  "mn146:22.18": "“Sādhu sādhu, bhaginiyo. ",
  "mn146:22.19": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:23.1": "Seyyathāpi, bhaginiyo, mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ, chāyāpi aniccā vipariṇāmadhammā. ",
  "mn146:23.2": "Yo nu kho, bhaginiyo, evaṃ vadeyya: ",
  "mn146:23.3": "‘amussa mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ; ",
  "mn146:23.4": "yā ca khvāssa chāyā sā niccā dhuvā sassatā avipariṇāmadhammā’ti; ",
  "mn146:23.5": "sammā nu kho so bhaginiyo, vadamāno vadeyyā”ti? ",
  "mn146:23.6": "“No hetaṃ, bhante”. ",
  "mn146:23.7": "“Taṃ kissa hetu”? ",
  "mn146:23.8": "“Amussa hi, bhante, mahato rukkhassa tiṭṭhato sāravato mūlampi aniccaṃ vipariṇāmadhammaṃ, khandhopi anicco vipariṇāmadhammo, sākhāpalāsampi aniccaṃ vipariṇāmadhammaṃ; ",
  "mn146:23.9": "pagevassa chāyā aniccā vipariṇāmadhammā”ti. ",
  "mn146:23.10": "“Evameva kho, bhaginiyo, yo nu kho evaṃ vadeyya: ",
  "mn146:23.11": "‘cha khome bāhirā āyatanā aniccā. ",
  "mn146:23.12": "Yañca kho bāhire āyatane paṭicca paṭisaṃvedeti sukhaṃ vā dukkhaṃ vā adukkhamasukhaṃ vā taṃ niccaṃ dhuvaṃ sassataṃ avipariṇāmadhamman’ti; ",
  "mn146:23.13": "sammā nu kho so, bhaginiyo, vadamāno vadeyyā”ti? ",
  "mn146:23.14": "“No hetaṃ, bhante”. ",
  "mn146:23.15": "“Taṃ kissa hetu”? ",
  "mn146:23.16": "“Tajjaṃ tajjaṃ, bhante, paccayaṃ paṭicca tajjā tajjā vedanā uppajjanti. ",
  "mn146:23.17": "Tajjassa tajjassa paccayassa nirodhā tajjā tajjā vedanā nirujjhantī”ti. ",
  "mn146:23.18": "“Sādhu sādhu, bhaginiyo. ",
  "mn146:23.19": "Evañhetaṃ, bhaginiyo, hoti ariyasāvakassa yathābhūtaṃ sammappaññāya passato. ",
  "mn146:24.1": "Seyyathāpi, bhaginiyo, dakkho goghātako vā goghātakantevāsī vā gāviṃ vadhitvā tiṇhena govikantanena gāviṃ saṅkanteyya anupahacca antaraṃ maṃsakāyaṃ anupahacca bāhiraṃ cammakāyaṃ. ",
  "mn146:24.2": "Yaṃ yadeva tattha antarā vilimaṃsaṃ antarā nhāru antarā bandhanaṃ taṃ tadeva tiṇhena govikantanena sañchindeyya saṅkanteyya sampakanteyya samparikanteyya. ",
  "mn146:24.3": "Sañchinditvā saṅkantitvā sampakantitvā samparikantitvā vidhunitvā bāhiraṃ cammakāyaṃ teneva cammena taṃ gāviṃ paṭicchādetvā evaṃ vadeyya: ",
  "mn146:24.4": "‘tathevāyaṃ gāvī saṃyuttā imināva cammenā’ti; ",
  "mn146:24.5": "sammā nu kho so, bhaginiyo, vadamāno vadeyyā”ti? ",
  "mn146:24.6": "“No hetaṃ, bhante”. ",
  "mn146:24.7": "“Taṃ kissa hetu”? ",
  "mn146:24.8": "“Amu hi, bhante, dakkho goghātako vā goghātakantevāsī vā gāviṃ vadhitvā tiṇhena govikantanena gāviṃ saṅkanteyya anupahacca antaraṃ maṃsakāyaṃ anupahacca bāhiraṃ cammakāyaṃ. ",
  "mn146:24.9": "Yaṃ yadeva tattha antarā vilimaṃsaṃ antarā nhāru antarā bandhanaṃ taṃ tadeva tiṇhena govikantanena sañchindeyya saṅkanteyya sampakanteyya samparikanteyya. ",
  "mn146:24.10": "Sañchinditvā saṅkantitvā sampakantitvā samparikantitvā vidhunitvā bāhiraṃ cammakāyaṃ teneva cammena taṃ gāviṃ paṭicchādetvā kiñcāpi so evaṃ vadeyya: ",
  "mn146:24.11": "‘tathevāyaṃ gāvī saṃyuttā imināva cammenā’ti; ",
  "mn146:24.12": "atha kho sā gāvī visaṃyuttā teneva cammenā”ti. ",
  "mn146:25.1": "“Upamā kho me ayaṃ, bhaginiyo, katā atthassa viññāpanāya ayamevettha attho. ",
  "mn146:25.2": "‘Antarā maṃsakāyo’ti kho, bhaginiyo, channetaṃ ajjhattikānaṃ āyatanānaṃ adhivacanaṃ; ",
  "mn146:25.3": "‘bāhiro cammakāyo’ti kho, bhaginiyo, channetaṃ bāhirānaṃ āyatanānaṃ adhivacanaṃ; ",
  "mn146:25.4": "‘antarā vilimaṃsaṃ antarā nhāru antarā bandhanan’ti kho, bhaginiyo, nandīrāgassetaṃ adhivacanaṃ; ",
  "mn146:25.5": "‘tiṇhaṃ govikantanan’ti kho, bhaginiyo, ariyāyetaṃ paññāya adhivacanaṃ; ",
  "mn146:25.6": "yāyaṃ ariyā paññā antarā kilesaṃ antarā saṃyojanaṃ antarā bandhanaṃ sañchindati saṅkantati sampakantati samparikantati. ",
  "mn146:26.1": "Satta kho panime, bhaginiyo, bojjhaṅgā, yesaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "mn146:26.2": "Katame satta? ",
  "mn146:26.3": "Idha, bhaginiyo, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Dhammavicayasambojjhaṅgaṃ bhāveti …pe… vīriyasambojjhaṅgaṃ bhāveti … pītisambojjhaṅgaṃ bhāveti … passaddhisambojjhaṅgaṃ bhāveti … samādhisambojjhaṅgaṃ bhāveti … upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. ",
  "mn146:26.4": "Ime kho, bhaginiyo, satta bojjhaṅgā yesaṃ bhāvitattā bahulīkatattā bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharatī”ti. ",
  "mn146:26.5": "Atha kho āyasmā nandako tā bhikkhuniyo iminā ovādena ovaditvā uyyojesi: ",
  "mn146:26.6": "“gacchatha, bhaginiyo; kālo”ti. ",
  "mn146:26.7": "Atha kho tā bhikkhuniyo āyasmato nandakassa bhāsitaṃ abhinanditvā anumoditvā uṭṭhāyāsanā āyasmantaṃ nandakaṃ abhivādetvā padakkhiṇaṃ katvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā bhikkhuniyo bhagavā etadavoca: ",
  "mn146:26.8": "“gacchatha, bhikkhuniyo; kālo”ti. ",
  "mn146:26.9": "Atha kho tā bhikkhuniyo bhagavantaṃ abhivādetvā padakkhiṇaṃ katvā pakkamiṃsu. ",
  "mn146:27.1": "Atha kho bhagavā acirapakkantīsu tāsu bhikkhunīsu bhikkhū āmantesi: ",
  "mn146:27.2": "“seyyathāpi, bhikkhave, tadahuposathe pannarase na hoti bahuno janassa kaṅkhā vā vimati vā: ",
  "mn146:27.3": "‘ūno nu kho cando, puṇṇo nu kho cando’ti, atha kho puṇṇo cando tveva hoti; ",
  "mn146:27.4": "evameva kho, bhikkhave, tā bhikkhuniyo nandakassa dhammadesanāya attamanā ceva paripuṇṇasaṅkappā ca. ",
  "mn146:27.5": "Tāsaṃ, bhikkhave, pañcannaṃ bhikkhunisatānaṃ yā pacchimikā bhikkhunī sā sotāpannā avinipātadhammā niyatā sambodhiparāyanā”ti. ",
  "mn146:27.6": "Idamavoca bhagavā. ",
  "mn146:27.7": "Attamanā te bhikkhū bhagavato bhāsitaṃ abhinandunti. ",
  "mn146:27.8": "Nandakovādasuttaṃ niṭṭhitaṃ catutthaṃ. "
}