{
  "mn98:0.1": "Majjhima Nikāya 98 ",
  "mn98:0.2": "Vāseṭṭhasutta ",
  "mn98:1.1": "Evaṃ me sutaṃ—",
  "mn98:1.2": "ekaṃ samayaṃ bhagavā icchānaṅgale viharati icchānaṅgalavanasaṇḍe. ",
  "mn98:2.1": "Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṃ—",
  "mn98:2.2": "caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. ",
  "mn98:3.1": "Atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ ayamantarākathā udapādi: ",
  "mn98:3.2": "“kathaṃ, bho, brāhmaṇo hotī”ti? ",
  "mn98:3.3": "Bhāradvājo māṇavo evamāha: ",
  "mn98:3.4": "“yato kho, bho, ubhato sujāto mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena—",
  "mn98:3.5": "ettāvatā kho, bho, brāhmaṇo hotī”ti. ",
  "mn98:3.6": "Vāseṭṭho māṇavo evamāha: ",
  "mn98:3.7": "“yato kho, bho, sīlavā ca hoti vattasampanno ca—",
  "mn98:3.8": "ettāvatā kho, bho, brāhmaṇo hotī”ti. ",
  "mn98:4.1": "Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ. ",
  "mn98:5.1": "Atha kho vāseṭṭho māṇavo bhāradvājaṃ māṇavaṃ āmantesi: ",
  "mn98:5.2": "“ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe. ",
  "mn98:5.3": "Taṃ kho pana bhavantaṃ gotamaṃ evaṃ kalyāṇo kittisaddo abbhuggato: ",
  "mn98:5.4": "‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. ",
  "mn98:5.5": "Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma. ",
  "mn98:5.6": "Yathā no samaṇo gotamo byākarissati tathā naṃ dhāressāmā”ti. ",
  "mn98:5.7": "“Evaṃ, bho”ti kho bhāradvājo māṇavo vāseṭṭhassa māṇavassa paccassosi. ",
  "mn98:6.1": "Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu. ",
  "mn98:6.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu. ",
  "mn98:6.3": "Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi: ",
  "mn98:7.1": "“Anuññātapaṭiññātā, ",
  "mn98:7.2": "tevijjā mayamasmubho; ",
  "mn98:7.3": "Ahaṃ pokkharasātissa, ",
  "mn98:7.4": "tārukkhassāyaṃ māṇavo. ",
  "mn98:7.5": "Tevijjānaṃ yadakkhātaṃ, ",
  "mn98:7.6": "tatra kevalinosmase; ",
  "mn98:7.7": "Padakasmā veyyākaraṇā, ",
  "mn98:7.8": "jappe ācariyasādisā; ",
  "mn98:7.9": "Tesaṃ no jātivādasmiṃ, ",
  "mn98:7.10": "vivādo atthi gotama. ",
  "mn98:7.11": "Jātiyā brāhmaṇo hoti, ",
  "mn98:7.12": "bhāradvājo iti bhāsati; ",
  "mn98:7.13": "Ahañca kammunā brūmi, ",
  "mn98:7.14": "evaṃ jānāhi cakkhuma. ",
  "mn98:7.15": "Te na sakkoma ñāpetuṃ, ",
  "mn98:7.16": "aññamaññaṃ mayaṃ ubho; ",
  "mn98:7.17": "Bhavantaṃ puṭṭhumāgamā, ",
  "mn98:7.18": "sambuddhaṃ iti vissutaṃ. ",
  "mn98:7.19": "Candaṃ yathā khayātītaṃ, ",
  "mn98:7.20": "pecca pañjalikā janā; ",
  "mn98:7.21": "Vandamānā namassanti, ",
  "mn98:7.22": "lokasmiṃ gotamaṃ. ",
  "mn98:7.23": "Cakkhuṃ loke samuppannaṃ, ",
  "mn98:7.24": "mayaṃ pucchāma gotamaṃ; ",
  "mn98:7.25": "Jātiyā brāhmaṇo hoti, ",
  "mn98:7.26": "udāhu bhavati kammunā; ",
  "mn98:7.27": "Ajānataṃ no pabrūhi, ",
  "mn98:7.28": "yathā jānemu brāhmaṇan”ti. ",
  "mn98:8.1": "“Tesaṃ vo ahaṃ byakkhissaṃ, (vāseṭṭhāti bhagavā) ",
  "mn98:8.2": "Anupubbaṃ yathātathaṃ; ",
  "mn98:8.3": "Jātivibhaṅgaṃ pāṇānaṃ, ",
  "mn98:8.4": "Aññamaññāhi jātiyo. ",
  "mn98:8.5": "Tiṇarukkhepi jānātha, ",
  "mn98:8.6": "na cāpi paṭijānare; ",
  "mn98:8.7": "Liṅgaṃ jātimayaṃ tesaṃ, ",
  "mn98:8.8": "aññamaññā hi jātiyo. ",
  "mn98:8.9": "Tato kīṭe paṭaṅge ca, ",
  "mn98:8.10": "yāva kunthakipillike; ",
  "mn98:8.11": "Liṅgaṃ jātimayaṃ tesaṃ, ",
  "mn98:8.12": "aññamaññā hi jātiyo. ",
  "mn98:8.13": "Catuppadepi jānātha, ",
  "mn98:8.14": "khuddake ca mahallake; ",
  "mn98:8.15": "Liṅgaṃ jātimayaṃ tesaṃ, ",
  "mn98:8.16": "aññamaññā hi jātiyo. ",
  "mn98:8.17": "Pādudarepi jānātha, ",
  "mn98:8.18": "urage dīghapiṭṭhike; ",
  "mn98:8.19": "Liṅgaṃ jātimayaṃ tesaṃ, ",
  "mn98:8.20": "aññamaññā hi jātiyo. ",
  "mn98:8.21": "Tato macchepi jānātha, ",
  "mn98:8.22": "udake vārigocare; ",
  "mn98:8.23": "Liṅgaṃ jātimayaṃ tesaṃ, ",
  "mn98:8.24": "aññamaññā hi jātiyo. ",
  "mn98:8.25": "Tato pakkhīpi jānātha, ",
  "mn98:8.26": "pattayāne vihaṅgame; ",
  "mn98:8.27": "Liṅgaṃ jātimayaṃ tesaṃ, ",
  "mn98:8.28": "aññamaññā hi jātiyo. ",
  "mn98:9.1": "Yathā etāsu jātīsu, ",
  "mn98:9.2": "liṅgaṃ jātimayaṃ puthu; ",
  "mn98:9.3": "Evaṃ natthi manussesu, ",
  "mn98:9.4": "liṅgaṃ jātimayaṃ puthu. ",
  "mn98:9.5": "Na kesehi na sīsehi, ",
  "mn98:9.6": "na kaṇṇehi na akkhīhi; ",
  "mn98:9.7": "Na mukhena na nāsāya, ",
  "mn98:9.8": "na oṭṭhehi bhamūhi vā. ",
  "mn98:9.9": "Na gīvāya na aṃsehi, ",
  "mn98:9.10": "na udarena na piṭṭhiyā; ",
  "mn98:9.11": "Na soṇiyā na urasā, ",
  "mn98:9.12": "na sambādhe na methune. ",
  "mn98:9.13": "Na hatthehi na pādehi, ",
  "mn98:9.14": "naṅgulīhi nakhehi vā; ",
  "mn98:9.15": "Na jaṅghāhi na ūrūhi, ",
  "mn98:9.16": "na vaṇṇena sarena vā; ",
  "mn98:9.17": "Liṅgaṃ jātimayaṃ neva, ",
  "mn98:9.18": "yathā aññāsu jātisu. ",
  "mn98:9.19": "Paccattañca sarīresu, ",
  "mn98:9.20": "manussesvetaṃ na vijjati; ",
  "mn98:9.21": "Vokārañca manussesu, ",
  "mn98:9.22": "samaññāya pavuccati. ",
  "mn98:10.1": "Yo hi koci manussesu, ",
  "mn98:10.2": "gorakkhaṃ upajīvati; ",
  "mn98:10.3": "Evaṃ vāseṭṭha jānāhi, ",
  "mn98:10.4": "kassako so na brāhmaṇo. ",
  "mn98:10.5": "Yo hi koci manussesu, ",
  "mn98:10.6": "puthusippena jīvati; ",
  "mn98:10.7": "Evaṃ vāseṭṭha jānāhi, ",
  "mn98:10.8": "sippiko so na brāhmaṇo. ",
  "mn98:10.9": "Yo hi koci manussesu, ",
  "mn98:10.10": "vohāraṃ upajīvati; ",
  "mn98:10.11": "Evaṃ vāseṭṭha jānāhi, ",
  "mn98:10.12": "vāṇijo so na brāhmaṇo. ",
  "mn98:10.13": "Yo hi koci manussesu, ",
  "mn98:10.14": "parapessena jīvati; ",
  "mn98:10.15": "Evaṃ vāseṭṭha jānāhi, ",
  "mn98:10.16": "pessako so na brāhmaṇo. ",
  "mn98:10.17": "Yo hi koci manussesu, ",
  "mn98:10.18": "adinnaṃ upajīvati; ",
  "mn98:10.19": "Evaṃ vāseṭṭha jānāhi, ",
  "mn98:10.20": "coro eso na brāhmaṇo. ",
  "mn98:10.21": "Yo hi koci manussesu, ",
  "mn98:10.22": "issatthaṃ upajīvati; ",
  "mn98:10.23": "Evaṃ vāseṭṭha jānāhi, ",
  "mn98:10.24": "yodhājīvo na brāhmaṇo. ",
  "mn98:10.25": "Yo hi koci manussesu, ",
  "mn98:10.26": "porohiccena jīvati; ",
  "mn98:10.27": "Evaṃ vāseṭṭha jānāhi, ",
  "mn98:10.28": "yājako so na brāhmaṇo. ",
  "mn98:10.29": "Yo hi koci manussesu, ",
  "mn98:10.30": "gāmaṃ raṭṭhañca bhuñjati; ",
  "mn98:10.31": "Evaṃ vāseṭṭha jānāhi, ",
  "mn98:10.32": "rājā eso na brāhmaṇo. ",
  "mn98:11.1": "Na cāhaṃ brāhmaṇaṃ brūmi, ",
  "mn98:11.2": "yonijaṃ mattisambhavaṃ; ",
  "mn98:11.3": "Bhovādi nāma so hoti, ",
  "mn98:11.4": "sace hoti sakiñcano; ",
  "mn98:11.5": "Akiñcanaṃ anādānaṃ, ",
  "mn98:11.6": "tamahaṃ brūmi brāhmaṇaṃ. ",
  "mn98:11.7": "Sabbasaṃyojanaṃ chetvā, ",
  "mn98:11.8": "yo ve na paritassati; ",
  "mn98:11.9": "Saṅgātigaṃ visaṃyuttaṃ, ",
  "mn98:11.10": "tamahaṃ brūmi brāhmaṇaṃ. ",
  "mn98:11.11": "Chetvā naddhiṃ varattañca, ",
  "mn98:11.12": "sandānaṃ sahanukkamaṃ; ",
  "mn98:11.13": "Ukkhittapalighaṃ buddhaṃ, ",
  "mn98:11.14": "tamahaṃ brūmi brāhmaṇaṃ. ",
  "mn98:11.15": "Akkosaṃ vadhabandhañca, ",
  "mn98:11.16": "aduṭṭho yo titikkhati; ",
  "mn98:11.17": "Khantībalaṃ balānīkaṃ, ",
  "mn98:11.18": "tamahaṃ brūmi brāhmaṇaṃ. ",
  "mn98:11.19": "Akkodhanaṃ vatavantaṃ, ",
  "mn98:11.20": "sīlavantaṃ anussadaṃ; ",
  "mn98:11.21": "Dantaṃ antimasārīraṃ, ",
  "mn98:11.22": "tamahaṃ brūmi brāhmaṇaṃ. ",
  "mn98:11.23": "Vāripokkharapatteva, ",
  "mn98:11.24": "āraggeriva sāsapo; ",
  "mn98:11.25": "Yo na limpati kāmesu, ",
  "mn98:11.26": "tamahaṃ brūmi brāhmaṇaṃ. ",
  "mn98:11.27": "Yo dukkhassa pajānāti, ",
  "mn98:11.28": "idheva khayamattano; ",
  "mn98:11.29": "Pannabhāraṃ visaṃyuttaṃ, ",
  "mn98:11.30": "tamahaṃ brūmi brāhmaṇaṃ. ",
  "mn98:11.31": "Gambhīrapaññaṃ medhāviṃ, ",
  "mn98:11.32": "maggāmaggassa kovidaṃ; ",
  "mn98:11.33": "Uttamatthamanuppattaṃ, ",
  "mn98:11.34": "tamahaṃ brūmi brāhmaṇaṃ. ",
  "mn98:11.35": "Asaṃsaṭṭhaṃ gahaṭṭhehi, ",
  "mn98:11.36": "anāgārehi cūbhayaṃ; ",
  "mn98:11.37": "Anokasārimappicchaṃ, ",
  "mn98:11.38": "tamahaṃ brūmi brāhmaṇaṃ. ",
  "mn98:11.39": "Nidhāya daṇḍaṃ bhūtesu, ",
  "mn98:11.40": "tasesu thāvaresu ca; ",
  "mn98:11.41": "Yo na hanti na ghāteti, ",
  "mn98:11.42": "tamahaṃ brūmi brāhmaṇaṃ. ",
  "mn98:11.43": "Aviruddhaṃ viruddhesu, ",
  "mn98:11.44": "attadaṇḍesu nibbutaṃ; ",
  "mn98:11.45": "Sādānesu anādānaṃ, ",
  "mn98:11.46": "tamahaṃ brūmi brāhmaṇaṃ. ",
  "mn98:11.47": "Yassa rāgo ca doso ca, ",
  "mn98:11.48": "māno makkho ca ohito; ",
  "mn98:11.49": "Sāsaporiva āraggā, ",
  "mn98:11.50": "tamahaṃ brūmi brāhmaṇaṃ. ",
  "mn98:11.51": "Akakkasaṃ viññāpaniṃ, ",
  "mn98:11.52": "giraṃ saccaṃ udīraye; ",
  "mn98:11.53": "Yāya nābhisajje kiñci, ",
  "mn98:11.54": "tamahaṃ brūmi brāhmaṇaṃ. ",
  "mn98:11.55": "Yo ca dīghaṃ va rassaṃ vā, ",
  "mn98:11.56": "aṇuṃ thūlaṃ subhāsubhaṃ; ",
  "mn98:11.57": "Loke adinnaṃ nādeti, ",
  "mn98:11.58": "tamahaṃ brūmi brāhmaṇaṃ. ",
  "mn98:11.59": "Āsā yassa na vijjanti, ",
  "mn98:11.60": "asmiṃ loke paramhi ca; ",
  "mn98:11.61": "Nirāsāsaṃ visaṃyuttaṃ, ",
  "mn98:11.62": "tamahaṃ brūmi brāhmaṇaṃ. ",
  "mn98:11.63": "Yassālayā na vijjanti, ",
  "mn98:11.64": "aññāya akathaṅkathiṃ; ",
  "mn98:11.65": "Amatogadhaṃ anuppattaṃ, ",
  "mn98:11.66": "tamahaṃ brūmi brāhmaṇaṃ. ",
  "mn98:11.67": "Yodhapuññañca pāpañca, ",
  "mn98:11.68": "ubho saṅgaṃ upaccagā; ",
  "mn98:11.69": "Asokaṃ virajaṃ suddhaṃ, ",
  "mn98:11.70": "tamahaṃ brūmi brāhmaṇaṃ. ",
  "mn98:11.71": "Candaṃ va vimalaṃ suddhaṃ, ",
  "mn98:11.72": "vippasannaṃ anāvilaṃ; ",
  "mn98:11.73": "Nandībhavaparikkhīṇaṃ, ",
  "mn98:11.74": "tamahaṃ brūmi brāhmaṇaṃ. ",
  "mn98:11.75": "Yo imaṃ palipathaṃ duggaṃ, ",
  "mn98:11.76": "saṃsāraṃ mohamaccagā; ",
  "mn98:11.77": "Tiṇṇo pāraṅgato jhāyī, ",
  "mn98:11.78": "anejo akathaṅkathī; ",
  "mn98:11.79": "Anupādāya nibbuto, ",
  "mn98:11.80": "tamahaṃ brūmi brāhmaṇaṃ. ",
  "mn98:11.81": "Yodhakāme pahantvāna, ",
  "mn98:11.82": "anāgāro paribbaje; ",
  "mn98:11.83": "Kāmabhavaparikkhīṇaṃ, ",
  "mn98:11.84": "tamahaṃ brūmi brāhmaṇaṃ. ",
  "mn98:11.85": "Yodhataṇhaṃ pahantvāna, ",
  "mn98:11.86": "anāgāro paribbaje; ",
  "mn98:11.87": "Taṇhābhavaparikkhīṇaṃ, ",
  "mn98:11.88": "tamahaṃ brūmi brāhmaṇaṃ. ",
  "mn98:11.89": "Hitvā mānusakaṃ yogaṃ, ",
  "mn98:11.90": "dibbaṃ yogaṃ upaccagā; ",
  "mn98:11.91": "Sabbayogavisaṃyuttaṃ, ",
  "mn98:11.92": "tamahaṃ brūmi brāhmaṇaṃ. ",
  "mn98:11.93": "Hitvā ratiñca aratiṃ, ",
  "mn98:11.94": "sītībhūtaṃ nirūpadhiṃ; ",
  "mn98:11.95": "Sabbalokābhibhuṃ vīraṃ, ",
  "mn98:11.96": "tamahaṃ brūmi brāhmaṇaṃ. ",
  "mn98:11.97": "Cutiṃ yo vedi sattānaṃ, ",
  "mn98:11.98": "upapattiñca sabbaso; ",
  "mn98:11.99": "Asattaṃ sugataṃ buddhaṃ, ",
  "mn98:11.100": "tamahaṃ brūmi brāhmaṇaṃ. ",
  "mn98:11.101": "Yassa gatiṃ na jānanti, ",
  "mn98:11.102": "devā gandhabbamānusā; ",
  "mn98:11.103": "Khīṇāsavaṃ arahantaṃ, ",
  "mn98:11.104": "tamahaṃ brūmi brāhmaṇaṃ. ",
  "mn98:11.105": "Yassa pure ca pacchā ca, ",
  "mn98:11.106": "majjhe ca natthi kiñcanaṃ; ",
  "mn98:11.107": "Akiñcanaṃ anādānaṃ, ",
  "mn98:11.108": "tamahaṃ brūmi brāhmaṇaṃ. ",
  "mn98:11.109": "Usabhaṃ pavaraṃ vīraṃ, ",
  "mn98:11.110": "mahesiṃ vijitāvinaṃ; ",
  "mn98:11.111": "Anejaṃ nhātakaṃ buddhaṃ, ",
  "mn98:11.112": "tamahaṃ brūmi brāhmaṇaṃ. ",
  "mn98:11.113": "Pubbenivāsaṃ yo vedi, ",
  "mn98:11.114": "saggāpāyañca passati; ",
  "mn98:11.115": "Atho jātikkhayaṃ patto, ",
  "mn98:11.116": "tamahaṃ brūmi brāhmaṇaṃ. ",
  "mn98:12.1": "Samaññā hesā lokasmiṃ, ",
  "mn98:12.2": "nāmagottaṃ pakappitaṃ; ",
  "mn98:12.3": "Sammuccā samudāgataṃ, ",
  "mn98:12.4": "tattha tattha pakappitaṃ. ",
  "mn98:12.5": "Dīgharattānusayitaṃ, ",
  "mn98:12.6": "diṭṭhigatamajānataṃ; ",
  "mn98:12.7": "Ajānantā no pabrunti, ",
  "mn98:12.8": "jātiyā hoti brāhmaṇo. ",
  "mn98:12.9": "Na jaccā brāhmaṇo hoti, ",
  "mn98:12.10": "na jaccā hoti abrāhmaṇo; ",
  "mn98:12.11": "Kammunā brāhmaṇo hoti, ",
  "mn98:12.12": "kammunā hoti abrāhmaṇo. ",
  "mn98:12.13": "Kassako kammunā hoti, ",
  "mn98:12.14": "sippiko hoti kammunā; ",
  "mn98:12.15": "Vāṇijo kammunā hoti, ",
  "mn98:12.16": "pessako hoti kammunā. ",
  "mn98:12.17": "Coropi kammunā hoti, ",
  "mn98:12.18": "yodhājīvopi kammunā; ",
  "mn98:12.19": "Yājako kammunā hoti, ",
  "mn98:12.20": "rājāpi hoti kammunā. ",
  "mn98:13.1": "Evametaṃ yathābhūtaṃ, ",
  "mn98:13.2": "kammaṃ passanti paṇḍitā; ",
  "mn98:13.3": "Paṭiccasamuppādadassā, ",
  "mn98:13.4": "kammavipākakovidā. ",
  "mn98:13.5": "Kammunā vattati loko, ",
  "mn98:13.6": "kammunā vattati pajā; ",
  "mn98:13.7": "Kammanibandhanā sattā, ",
  "mn98:13.8": "rathassāṇīva yāyato. ",
  "mn98:13.9": "Tapena brahmacariyena, ",
  "mn98:13.10": "saṃyamena damena ca; ",
  "mn98:13.11": "Etena brāhmaṇo hoti, ",
  "mn98:13.12": "etaṃ brāhmaṇamuttamaṃ. ",
  "mn98:13.13": "Tīhi vijjāhi sampanno, ",
  "mn98:13.14": "santo khīṇapunabbhavo; ",
  "mn98:13.15": "Evaṃ vāseṭṭha jānāhi, ",
  "mn98:13.16": "brahmā sakko vijānatan”ti. ",
  "mn98:14.1": "Evaṃ vutte, vāseṭṭhabhāradvājā māṇavā bhagavantaṃ etadavocuṃ: ",
  "mn98:14.2": "“abhikkantaṃ, bho gotama, abhikkantaṃ, bho gotama. ",
  "mn98:14.3": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhotā gotamena anekapariyāyena dhammo pakāsito. ",
  "mn98:14.4": "Ete mayaṃ bhavantaṃ gotamaṃ saraṇaṃ gacchāma dhammañca bhikkhusaṅghañca. ",
  "mn98:14.5": "Upāsake no bhavaṃ gotamo dhāretu ajjatagge pāṇupetaṃ saraṇaṃ gate”ti. ",
  "mn98:14.6": "Vāseṭṭhasuttaṃ niṭṭhitaṃ aṭṭhamaṃ. "
}