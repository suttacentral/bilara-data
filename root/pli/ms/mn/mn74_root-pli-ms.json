{
  "mn74:0.1": "Majjhima Nikāya 74 ",
  "mn74:0.2": "Dīghanakhasutta ",
  "mn74:1.1": "Evaṃ me sutaṃ—",
  "mn74:1.2": "ekaṃ samayaṃ bhagavā rājagahe viharati gijjhakūṭe pabbate sūkarakhatāyaṃ. ",
  "mn74:2.1": "Atha kho dīghanakho paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. ",
  "mn74:2.2": "Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho dīghanakho paribbājako bhagavantaṃ etadavoca: ",
  "mn74:2.3": "“ahañhi, bho gotama, evaṃvādī evaṃdiṭṭhi: ",
  "mn74:2.4": "‘sabbaṃ me nakkhamatī’”ti. ",
  "mn74:2.5": "“Yāpi kho te esā, aggivessana, diṭṭhi: ",
  "mn74:2.6": "‘sabbaṃ me nakkhamatī’ti, esāpi te diṭṭhi nakkhamatī”ti? ",
  "mn74:2.7": "“Esā ce me, bho gotama, diṭṭhi khameyya, taṃpassa tādisameva, taṃpassa tādisamevā”ti. ",
  "mn74:3.1": "“Ato kho te, aggivessana, bahū hi bahutarā lokasmiṃ ye evamāhaṃsu: ",
  "mn74:3.2": "‘taṃpassa tādisameva, taṃpassa tādisamevā’ti. ",
  "mn74:3.3": "Te tañceva diṭṭhiṃ nappajahanti aññañca diṭṭhiṃ upādiyanti. ",
  "mn74:3.4": "Ato kho te, aggivessana, tanū hi tanutarā lokasmiṃ ye evamāhaṃsu: ",
  "mn74:3.5": "‘taṃpassa tādisameva, taṃpassa tādisamevā’ti. ",
  "mn74:3.6": "Te tañceva diṭṭhiṃ pajahanti aññañca diṭṭhiṃ na upādiyanti. ",
  "mn74:4.1": "Santaggivessana, eke samaṇabrāhmaṇā evaṃvādino evaṃdiṭṭhino: ",
  "mn74:4.2": "‘sabbaṃ me khamatī’ti; ",
  "mn74:4.3": "santaggivessana, eke samaṇabrāhmaṇā evaṃvādino evaṃdiṭṭhino: ",
  "mn74:4.4": "‘sabbaṃ me nakkhamatī’ti; ",
  "mn74:4.5": "santaggivessana, eke samaṇabrāhmaṇā evaṃvādino evaṃdiṭṭhino: ",
  "mn74:4.6": "‘ekaccaṃ me khamati, ekaccaṃ me nakkhamatī’ti. ",
  "mn74:4.7": "Tatraggivessana, ye te samaṇabrāhmaṇā evaṃvādino evaṃdiṭṭhino: ‘sabbaṃ me khamatī’ti ",
  "mn74:4.8": "tesamayaṃ diṭṭhi sārāgāya santike, saññogāya santike, abhinandanāya santike, ajjhosānāya santike, upādānāya santike; ",
  "mn74:4.9": "tatraggivessana ye te samaṇabrāhmaṇā evaṃvādino evaṃdiṭṭhino: ‘sabbaṃ me nakkhamatī’ti ",
  "mn74:4.10": "tesamayaṃ diṭṭhi asārāgāya santike, asaññogāya santike, anabhinandanāya santike, anajjhosānāya santike, anupādānāya santike”ti. ",
  "mn74:5.1": "Evaṃ vutte, dīghanakho paribbājako bhagavantaṃ etadavoca: ",
  "mn74:5.2": "“ukkaṃseti me bhavaṃ gotamo diṭṭhigataṃ, samukkaṃseti me bhavaṃ gotamo diṭṭhigatan”ti. ",
  "mn74:5.3": "“Tatraggivessana, ye te samaṇabrāhmaṇā evaṃvādino evaṃdiṭṭhino: ",
  "mn74:5.4": "‘ekaccaṃ me khamati, ekaccaṃ me nakkhamatī’ti. ",
  "mn74:5.5": "Yā hi tesaṃ khamati sāyaṃ diṭṭhi sārāgāya santike, saññogāya santike, abhinandanāya santike, ajjhosānāya santike, upādānāya santike; ",
  "mn74:5.6": "yā hi tesaṃ nakkhamati sāyaṃ diṭṭhi asārāgāya santike, asaññogāya santike, anabhinandanāya santike, anajjhosānāya santike, anupādānāya santike. ",
  "mn74:6.1": "Tatraggivessana, ye te samaṇabrāhmaṇā evaṃvādino evaṃdiṭṭhino: ",
  "mn74:6.2": "‘sabbaṃ me khamatī’ti ",
  "mn74:6.3": "tattha viññū puriso iti paṭisañcikkhati: ",
  "mn74:6.4": "‘yā kho me ayaṃ diṭṭhi—",
  "mn74:6.5": "sabbaṃ me khamatīti, ",
  "mn74:6.6": "imañce ahaṃ diṭṭhiṃ thāmasā parāmāsā abhinivissa vohareyyaṃ—",
  "mn74:6.7": "idameva saccaṃ moghamaññanti; ",
  "mn74:6.8": "dvīhi me assa viggaho—",
  "mn74:6.9": "yo cāyaṃ samaṇo vā brāhmaṇo vā evaṃvādī evaṃdiṭṭhi—sabbaṃ me nakkhamatīti, ",
  "mn74:6.10": "yo cāyaṃ samaṇo vā brāhmaṇo vā evaṃvādī evaṃdiṭṭhi—ekaccaṃ me khamati, ekaccaṃ me nakkhamatīti—",
  "mn74:6.11": "imehi assa dvīhi viggaho. ",
  "mn74:6.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:6.13": "Iti so viggahañca vivādañca vighātañca vihesañca attani sampassamāno tañceva diṭṭhiṃ pajahati aññañca diṭṭhiṃ na upādiyati. ",
  "mn74:6.14": "Evametāsaṃ diṭṭhīnaṃ pahānaṃ hoti, evametāsaṃ diṭṭhīnaṃ paṭinissaggo hoti. ",
  "mn74:7.1": "Tatraggivessana, ye te samaṇabrāhmaṇā evaṃvādino evaṃdiṭṭhino: ",
  "mn74:7.2": "‘sabbaṃ me nakkhamatī’ti ",
  "mn74:7.3": "tattha viññū puriso iti paṭisañcikkhati: ",
  "mn74:7.4": "‘yā kho me ayaṃ diṭṭhi—",
  "mn74:7.5": "sabbaṃ me nakkhamatīti, ",
  "mn74:7.6": "imañce ahaṃ diṭṭhiṃ thāmasā parāmāsā abhinivissa vohareyyaṃ—",
  "mn74:7.7": "idameva saccaṃ moghamaññanti; ",
  "mn74:7.8": "dvīhi me assa viggaho—",
  "mn74:7.9": "yo cāyaṃ samaṇo vā brāhmaṇo vā evaṃvādī evaṃdiṭṭhi—sabbaṃ me khamatīti, ",
  "mn74:7.10": "yo cāyaṃ samaṇo vā brāhmaṇo vā evaṃvādī evaṃdiṭṭhi—ekaccaṃ me khamati ekaccaṃ me nakkhamatīti—",
  "mn74:7.11": "imehi assa dvīhi viggaho. ",
  "mn74:7.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:7.13": "Iti so viggahañca vivādañca vighātañca vihesañca attani sampassamāno tañceva diṭṭhiṃ pajahati aññañca diṭṭhiṃ na upādiyati. ",
  "mn74:7.14": "Evametāsaṃ diṭṭhīnaṃ pahānaṃ hoti, evametāsaṃ diṭṭhīnaṃ paṭinissaggo hoti. ",
  "mn74:8.1": "Tatraggivessana, ye te samaṇabrāhmaṇā evaṃvādino evaṃdiṭṭhino: ",
  "mn74:8.2": "‘ekaccaṃ me khamati, ekaccaṃ me nakkhamatī’ti ",
  "mn74:8.3": "tattha viññū puriso iti paṭisañcikkhati: ",
  "mn74:8.4": "‘yā kho me ayaṃ diṭṭhi—",
  "mn74:8.5": "ekaccaṃ me khamati, ekaccaṃ me nakkhamatīti, ",
  "mn74:8.6": "imañce ahaṃ diṭṭhiṃ thāmasā parāmāsā abhinivissa vohareyyaṃ—",
  "mn74:8.7": "idameva saccaṃ moghamaññanti; ",
  "mn74:8.8": "dvīhi me assa viggaho—",
  "mn74:8.9": "yo cāyaṃ samaṇo vā brāhmaṇo vā evaṃvādī evaṃdiṭṭhi—sabbaṃ me khamatīti, ",
  "mn74:8.10": "yo cāyaṃ samaṇo vā brāhmaṇo vā evaṃvādī evaṃdiṭṭhi—sabbaṃ me nakkhamatīti—",
  "mn74:8.11": "imehi assa dvīhi viggaho. ",
  "mn74:8.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:8.13": "Iti so viggahañca vivādañca vighātañca vihesañca attani sampassamāno tañceva diṭṭhiṃ pajahati aññañca diṭṭhiṃ na upādiyati. ",
  "mn74:8.14": "Evametāsaṃ diṭṭhīnaṃ pahānaṃ hoti, evametāsaṃ diṭṭhīnaṃ paṭinissaggo hoti. ",
  "mn74:9.1": "Ayaṃ kho panaggivessana, kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṃsanadhammo, aniccato dukkhato rogato gaṇḍato sallato aghato ābādhato parato palokato suññato anattato samanupassitabbo. ",
  "mn74:9.2": "Tassimaṃ kāyaṃ aniccato dukkhato rogato gaṇḍato sallato aghato ābādhato parato palokato suññato anattato samanupassato yo kāyasmiṃ kāyachando kāyasneho kāyanvayatā sā pahīyati. ",
  "mn74:10.1": "Tisso kho imā, aggivessana, vedanā—",
  "mn74:10.2": "sukhā vedanā, dukkhā vedanā, adukkhamasukhā vedanā. ",
  "mn74:10.3": "Yasmiṃ, aggivessana, samaye sukhaṃ vedanaṃ vedeti, neva tasmiṃ samaye dukkhaṃ vedanaṃ vedeti, na adukkhamasukhaṃ vedanaṃ vedeti; ",
  "mn74:10.4": "sukhaṃyeva tasmiṃ samaye vedanaṃ vedeti. ",
  "mn74:10.5": "Yasmiṃ, aggivessana, samaye dukkhaṃ vedanaṃ vedeti, neva tasmiṃ samaye sukhaṃ vedanaṃ vedeti, na adukkhamasukhaṃ vedanaṃ vedeti; ",
  "mn74:10.6": "dukkhaṃyeva tasmiṃ samaye vedanaṃ vedeti. ",
  "mn74:10.7": "Yasmiṃ, aggivessana, samaye adukkhamasukhaṃ vedanaṃ vedeti, neva tasmiṃ samaye sukhaṃ vedanaṃ vedeti, na dukkhaṃ vedanaṃ vedeti; ",
  "mn74:10.8": "adukkhamasukhaṃyeva tasmiṃ samaye vedanaṃ vedeti. ",
  "mn74:11.1": "Sukhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā; ",
  "mn74:11.2": "dukkhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā; ",
  "mn74:11.3": "adukkhamasukhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. ",
  "mn74:12.1": "Evaṃ passaṃ, aggivessana, sutavā ariyasāvako sukhāyapi vedanāya nibbindati, dukkhāyapi vedanāya nibbindati, adukkhamasukhāyapi vedanāya nibbindati; ",
  "mn74:12.2": "nibbindaṃ virajjati, virāgā vimuccati. Vimuttasmiṃ, vimuttamiti ñāṇaṃ hoti. ",
  "mn74:12.3": "‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāti. ",
  "mn74:13.1": "Evaṃ vimuttacitto kho, aggivessana, bhikkhu na kenaci saṃvadati, na kenaci vivadati, yañca loke vuttaṃ tena voharati, aparāmasan”ti. ",
  "mn74:14.1": "Tena kho pana samayena āyasmā sāriputto bhagavato piṭṭhito ṭhito hoti bhagavantaṃ bījayamāno. ",
  "mn74:14.2": "Atha kho āyasmato sāriputtassa etadahosi: ",
  "mn74:14.3": "“tesaṃ tesaṃ kira no bhagavā dhammānaṃ abhiññā pahānamāha, tesaṃ tesaṃ kira no sugato dhammānaṃ abhiññā paṭinissaggamāhā”ti. ",
  "mn74:14.4": "Iti hidaṃ āyasmato sāriputtassa paṭisañcikkhato anupādāya āsavehi cittaṃ vimucci. ",
  "mn74:15.1": "Dīghanakhassa pana paribbājakassa virajaṃ vītamalaṃ dhammacakkhuṃ udapādi: ",
  "mn74:15.2": "“yaṃ kiñci samudayadhammaṃ sabbaṃ taṃ nirodhadhamman”ti. ",
  "mn74:15.3": "Atha kho dīghanakho paribbājako diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṃkatho vesārajjappatto aparappaccayo satthusāsane bhagavantaṃ etadavoca: ",
  "mn74:16.1": "“abhikkantaṃ, bho gotama, abhikkantaṃ, bho gotama. ",
  "mn74:16.2": "Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya: ‘cakkhumanto rūpāni dakkhantī’ti; evameva kho bhotā gotamena anekapariyāyena dhammo pakāsito. ",
  "mn74:16.3": "Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. ",
  "mn74:16.4": "Upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti. ",
  "mn74:16.5": "Dīghanakhasuttaṃ niṭṭhitaṃ catutthaṃ. "
}