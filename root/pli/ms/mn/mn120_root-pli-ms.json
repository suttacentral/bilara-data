{
  "mn120:0.1": "Majjhima Nikāya 120 ",
  "mn120:0.2": "Saṅkhārupapattisutta ",
  "mn120:1.1": "Evaṃ me sutaṃ—",
  "mn120:1.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. ",
  "mn120:1.3": "Tatra kho bhagavā bhikkhū āmantesi: ",
  "mn120:1.4": "“bhikkhavo”ti. ",
  "mn120:1.5": "“Bhadante”ti te bhikkhū bhagavato paccassosuṃ. ",
  "mn120:1.6": "Bhagavā etadavoca: ",
  "mn120:2.1": "“saṅkhārupapattiṃ vo, bhikkhave, desessāmi, ",
  "mn120:2.2": "taṃ suṇātha, sādhukaṃ manasi karotha, bhāsissāmī”ti. ",
  "mn120:2.3": "“Evaṃ, bhante”ti kho te bhikkhū bhagavato paccassosuṃ. ",
  "mn120:2.4": "Bhagavā etadavoca: ",
  "mn120:3.1": "“Idha, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti. ",
  "mn120:3.2": "Tassa evaṃ hoti: ",
  "mn120:3.3": "‘aho vatāhaṃ kāyassa bhedā paraṃ maraṇā khattiyamahāsālānaṃ sahabyataṃ upapajjeyyan’ti. ",
  "mn120:3.4": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:3.5": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:3.6": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:4-5.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti. ",
  "mn120:4-5.2": "Tassa evaṃ hoti: ",
  "mn120:4-5.3": "‘aho vatāhaṃ kāyassa bhedā paraṃ maraṇā brāhmaṇamahāsālānaṃ …pe… ",
  "mn120:4-5.4": "gahapatimahāsālānaṃ sahabyataṃ upapajjeyyan’ti. ",
  "mn120:4-5.5": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:4-5.6": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:4-5.7": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:6.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti. ",
  "mn120:6.2": "Tassa sutaṃ hoti: ",
  "mn120:6.3": "‘cātumahārājikā devā dīghāyukā vaṇṇavanto sukhabahulā’ti. ",
  "mn120:6.4": "Tassa evaṃ hoti: ",
  "mn120:6.5": "‘aho vatāhaṃ kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyyan’ti. ",
  "mn120:6.6": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:6.7": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:6.8": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:7-11.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti. ",
  "mn120:7-11.2": "Tassa sutaṃ hoti—",
  "mn120:7-11.3": "tāvatiṃsā devā …pe… ",
  "mn120:7-11.4": "yāmā devā … ",
  "mn120:7-11.5": "tusitā devā … ",
  "mn120:7-11.6": "nimmānaratī devā … ",
  "mn120:7-11.7": "paranimmitavasavattī devā dīghāyukā vaṇṇavanto sukhabahulāti. ",
  "mn120:7-11.8": "Tassa evaṃ hoti: ",
  "mn120:7-11.9": "‘aho vatāhaṃ kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjeyyan’ti. ",
  "mn120:7-11.10": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:7-11.11": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:7-11.12": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:12.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti. ",
  "mn120:12.2": "Tassa sutaṃ hoti: ",
  "mn120:12.3": "‘sahasso brahmā dīghāyuko vaṇṇavā sukhabahulo’ti. ",
  "mn120:12.4": "Sahasso, bhikkhave, brahmā sahassilokadhātuṃ pharitvā adhimuccitvā viharati. ",
  "mn120:12.5": "Yepi tattha sattā upapannā tepi pharitvā adhimuccitvā viharati. ",
  "mn120:12.6": "Seyyathāpi, bhikkhave, cakkhumā puriso ekaṃ āmaṇḍaṃ hatthe karitvā paccavekkheyya; ",
  "mn120:12.7": "evameva kho, bhikkhave, sahasso brahmā sahassilokadhātuṃ pharitvā adhimuccitvā viharati. ",
  "mn120:12.8": "Yepi tattha sattā upapannā tepi pharitvā adhimuccitvā viharati. ",
  "mn120:12.9": "Tassa evaṃ hoti: ",
  "mn120:12.10": "‘aho vatāhaṃ kāyassa bhedā paraṃ maraṇā sahassassa brahmuno sahabyataṃ upapajjeyyan’ti. ",
  "mn120:12.11": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:12.12": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:12.13": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:13-16.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena … ",
  "mn120:13-16.2": "cāgena … ",
  "mn120:13-16.3": "paññāya samannāgato hoti. ",
  "mn120:13-16.4": "Tassa sutaṃ hoti—",
  "mn120:13-16.5": "dvisahasso brahmā …pe… ",
  "mn120:13-16.6": "tisahasso brahmā … ",
  "mn120:13-16.7": "catusahasso brahmā … ",
  "mn120:13-16.8": "pañcasahasso brahmā dīghāyuko vaṇṇavā sukhabahuloti. ",
  "mn120:13-16.9": "Pañcasahasso, bhikkhave, brahmā pañcasahassilokadhātuṃ pharitvā adhimuccitvā viharati. ",
  "mn120:13-16.10": "Yepi tattha sattā upapannā tepi pharitvā adhimuccitvā viharati. ",
  "mn120:13-16.11": "Seyyathāpi, bhikkhave, cakkhumā puriso pañca āmaṇḍāni hatthe karitvā paccavekkheyya; ",
  "mn120:13-16.12": "evameva kho, bhikkhave, pañcasahasso brahmā pañcasahassilokadhātuṃ pharitvā adhimuccitvā viharati. ",
  "mn120:13-16.13": "Yepi tattha sattā upapannā tepi pharitvā adhimuccitvā viharati. ",
  "mn120:13-16.14": "Tassa evaṃ hoti: ",
  "mn120:13-16.15": "‘aho vatāhaṃ kāyassa bhedā paraṃ maraṇā pañcasahassassa brahmuno sahabyataṃ upapajjeyyan’ti. ",
  "mn120:13-16.16": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:13-16.17": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:13-16.18": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:17.1": "Puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena … ",
  "mn120:17.2": "cāgena … ",
  "mn120:17.3": "paññāya samannāgato hoti. ",
  "mn120:17.4": "Tassa sutaṃ hoti: ",
  "mn120:17.5": "‘dasasahasso brahmā dīghāyuko vaṇṇavā sukhabahulo’ti. ",
  "mn120:17.6": "Dasasahasso, bhikkhave, brahmā dasasahassilokadhātuṃ pharitvā adhimuccitvā viharati. ",
  "mn120:17.7": "Yepi tattha sattā upapannā tepi pharitvā adhimuccitvā viharati. ",
  "mn120:17.8": "Seyyathāpi, bhikkhave, maṇi veḷuriyo subho jātimā aṭṭhaṃso suparikammakato paṇḍukambale nikkhitto bhāsate ca tapate ca virocati ca; ",
  "mn120:17.9": "evameva kho, bhikkhave, dasasahasso brahmā dasasahassilokadhātuṃ pharitvā adhimuccitvā viharati. ",
  "mn120:17.10": "Yepi tattha sattā upapannā tepi pharitvā adhimuccitvā viharati. ",
  "mn120:17.11": "Tassa evaṃ hoti: ",
  "mn120:17.12": "‘aho vatāhaṃ kāyassa bhedā paraṃ maraṇā dasasahassassa brahmuno sahabyataṃ upapajjeyyan’ti. ",
  "mn120:17.13": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:17.14": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:17.15": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:18.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:18.2": "sutena … ",
  "mn120:18.3": "cāgena … ",
  "mn120:18.4": "paññāya samannāgato hoti. ",
  "mn120:18.5": "Tassa sutaṃ hoti: ",
  "mn120:18.6": "‘satasahasso brahmā dīghāyuko vaṇṇavā sukhabahulo’ti. ",
  "mn120:18.7": "Satasahasso, bhikkhave, brahmā satasahassilokadhātuṃ pharitvā adhimuccitvā viharati. ",
  "mn120:18.8": "Yepi tattha sattā upapannā tepi pharitvā adhimuccitvā viharati. ",
  "mn120:18.9": "Seyyathāpi, bhikkhave, nikkhaṃ jambonadaṃ dakkhakammāraputtaukkāmukhasukusalasampahaṭṭhaṃ paṇḍukambale nikkhittaṃ bhāsate ca tapate ca virocati ca; ",
  "mn120:18.10": "evameva kho, bhikkhave, satasahasso brahmā satasahassilokadhātuṃ pharitvā adhimuccitvā viharati. ",
  "mn120:18.11": "Yepi tattha sattā upapannā tepi pharitvā adhimuccitvā viharati. ",
  "mn120:18.12": "Tassa evaṃ hoti: ",
  "mn120:18.13": "‘aho vatāhaṃ kāyassa bhedā paraṃ maraṇā satasahassassa brahmuno sahabyataṃ upapajjeyyan’ti. ",
  "mn120:18.14": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:18.15": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:18.16": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:19.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:19.2": "sutena … ",
  "mn120:19.3": "cāgena … ",
  "mn120:19.4": "paññāya samannāgato hoti. ",
  "mn120:19.5": "Tassa sutaṃ hoti—",
  "mn120:19.6": "ābhā devā …pe… ",
  "mn120:19.7": "parittābhā devā … ",
  "mn120:19.8": "appamāṇābhā devā … ",
  "mn120:19.9": "ābhassarā devā dīghāyukā vaṇṇavanto sukhabahulāti. ",
  "mn120:19.10": "Tassa evaṃ hoti: ",
  "mn120:19.11": "‘aho vatāhaṃ kāyassa bhedā paraṃ maraṇā ābhassarānaṃ devānaṃ sahabyataṃ upapajjeyyan’ti. ",
  "mn120:19.12": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:19.13": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:19.14": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:20.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:20.2": "sutena … ",
  "mn120:20.3": "cāgena … ",
  "mn120:20.4": "paññāya samannāgato hoti. ",
  "mn120:20.5": "Tassa sutaṃ hoti—",
  "mn120:20.6": "parittasubhā devā …pe… ",
  "mn120:20.7": "appamāṇasubhā devā … ",
  "mn120:20.8": "subhakiṇhā devā dīghāyukā vaṇṇavanto sukhabahulāti. ",
  "mn120:20.9": "Tassa evaṃ hoti: ",
  "mn120:20.10": "‘aho vatāhaṃ kāyassa bhedā paraṃ maraṇā subhakiṇhānaṃ devānaṃ sahabyataṃ upapajjeyyan’ti. ",
  "mn120:20.11": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:20.12": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:20.13": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:21-30.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:21-30.2": "sutena … ",
  "mn120:21-30.3": "cāgena … ",
  "mn120:21-30.4": "paññāya samannāgato hoti. ",
  "mn120:21-30.5": "Tassa sutaṃ hoti—",
  "mn120:21-30.6": "vehapphalā devā …pe… ",
  "mn120:21-30.7": "avihā devā … ",
  "mn120:21-30.8": "atappā devā … ",
  "mn120:21-30.9": "sudassā devā … ",
  "mn120:21-30.10": "sudassī devā … ",
  "mn120:21-30.11": "akaniṭṭhā devā dīghāyukā vaṇṇavanto sukhabahulāti. ",
  "mn120:21-30.12": "Tassa evaṃ hoti: ",
  "mn120:21-30.13": "‘aho vatāhaṃ kāyassa bhedā paraṃ maraṇā akaniṭṭhānaṃ devānaṃ sahabyataṃ upapajjeyyan’ti. ",
  "mn120:21-30.14": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:21-30.15": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:21-30.16": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:31.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:31.2": "sutena … ",
  "mn120:31.3": "cāgena … ",
  "mn120:31.4": "paññāya samannāgato hoti. ",
  "mn120:31.5": "Tassa sutaṃ hoti: ",
  "mn120:31.6": "‘ākāsānañcāyatanūpagā devā dīghāyukā ciraṭṭhitikā sukhabahulā’ti. ",
  "mn120:31.7": "Tassa evaṃ hoti: ",
  "mn120:31.8": "‘aho vatāhaṃ kāyassa bhedā paraṃ maraṇā ākāsānañcāyatanūpagānaṃ devānaṃ sahabyataṃ upapajjeyyan’ti. ",
  "mn120:31.9": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:31.10": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:31.11": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:32.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:32.2": "sutena … ",
  "mn120:32.3": "cāgena … ",
  "mn120:32.4": "paññāya samannāgato hoti. ",
  "mn120:32.5": "Tassa sutaṃ hoti: ",
  "mn120:32.6": "‘viññāṇañcāyatanūpagā devā dīghāyukā ciraṭṭhitikā sukhabahulā’ti. ",
  "mn120:32.7": "Tassa evaṃ hoti: ",
  "mn120:32.8": "‘aho vatāhaṃ kāyassa bhedā paraṃ maraṇā viññāṇañcāyatanūpagānaṃ devānaṃ sahabyataṃ upapajjeyyan’ti. ",
  "mn120:32.9": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:32.10": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:32.11": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:33-36.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:33-36.2": "sutena … ",
  "mn120:33-36.3": "cāgena … ",
  "mn120:33-36.4": "paññāya samannāgato hoti. ",
  "mn120:33-36.5": "Tassa sutaṃ hoti—",
  "mn120:33-36.6": "ākiñcaññāyatanūpagā devā …pe… ",
  "mn120:33-36.7": "nevasaññānāsaññāyatanūpagā devā dīghāyukā ciraṭṭhitikā sukhabahulāti. ",
  "mn120:33-36.8": "Tassa evaṃ hoti: ",
  "mn120:33-36.9": "‘aho vatāhaṃ kāyassa bhedā paraṃ maraṇā nevasaññānāsaññāyatanūpagānaṃ devānaṃ sahabyataṃ upapajjeyyan’ti. ",
  "mn120:33-36.10": "So taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti. ",
  "mn120:33-36.11": "Tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti. ",
  "mn120:33-36.12": "Ayaṃ, bhikkhave, maggo ayaṃ paṭipadā tatrupapattiyā saṃvattati. ",
  "mn120:37.1": "Puna caparaṃ, bhikkhave, bhikkhu saddhāya samannāgato hoti, sīlena … ",
  "mn120:37.2": "sutena … ",
  "mn120:37.3": "cāgena … ",
  "mn120:37.4": "paññāya samannāgato hoti. ",
  "mn120:37.5": "Tassa evaṃ hoti: ",
  "mn120:37.6": "‘aho vatāhaṃ āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyyan’ti. ",
  "mn120:37.7": "So āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. ",
  "mn120:37.8": "Ayaṃ, bhikkhave, bhikkhu na katthaci upapajjatī”ti. ",
  "mn120:37.9": "Idamavoca bhagavā. ",
  "mn120:37.10": "Attamanā te bhikkhū bhagavato bhāsitaṃ abhinandunti. ",
  "mn120:37.11": "Saṅkhārupapattisuttaṃ niṭṭhitaṃ dasamaṃ. ",
  "mn120:37.12": "Anupadavaggo niṭṭhito dutiyo. ",
  "mn120:37.13": "Anupada sodhana porisadhammo, ",
  "mn120:37.14": "Sevitabba bahudhātu vibhatti; ",
  "mn120:37.15": "Buddhassa kittināma cattārīsena, ",
  "mn120:37.16": "Ānāpāno kāyagato upapatti. "
}