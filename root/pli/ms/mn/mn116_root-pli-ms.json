{
  "mn116:0.1": "Majjhima Nikāya 116 ",
  "mn116:0.2": "Isigilisutta ",
  "mn116:1.1": "Evaṃ me sutaṃ—",
  "mn116:1.2": "ekaṃ samayaṃ bhagavā rājagahe viharati isigilismiṃ pabbate. ",
  "mn116:1.3": "Tatra kho bhagavā bhikkhū āmantesi: ",
  "mn116:1.4": "“bhikkhavo”ti. ",
  "mn116:1.5": "“Bhadante”ti te bhikkhū bhagavato paccassosuṃ. ",
  "mn116:1.6": "Bhagavā etadavoca: ",
  "mn116:2.1": "“Passatha no tumhe, bhikkhave, etaṃ vebhāraṃ pabbatan”ti? ",
  "mn116:2.2": "“Evaṃ, bhante”. ",
  "mn116:2.3": "“Etassapi kho, bhikkhave, vebhārassa pabbatassa aññāva samaññā ahosi aññā paññatti. ",
  "mn116:2.4": "Passatha no tumhe, bhikkhave, etaṃ paṇḍavaṃ pabbatan”ti? ",
  "mn116:2.5": "“Evaṃ, bhante”. ",
  "mn116:2.6": "“Etassapi kho, bhikkhave, paṇḍavassa pabbatassa aññāva samaññā ahosi aññā paññatti. ",
  "mn116:2.7": "Passatha no tumhe, bhikkhave, etaṃ vepullaṃ pabbatan”ti? ",
  "mn116:2.8": "“Evaṃ, bhante”. ",
  "mn116:2.9": "“Etassapi kho, bhikkhave, vepullassa pabbatassa aññāva samaññā ahosi aññā paññatti. ",
  "mn116:2.10": "Passatha no tumhe, bhikkhave, etaṃ gijjhakūṭaṃ pabbatan”ti? ",
  "mn116:2.11": "“Evaṃ, bhante”. ",
  "mn116:2.12": "“Etassapi kho, bhikkhave, gijjhakūṭassa pabbatassa aññāva samaññā ahosi aññā paññatti. ",
  "mn116:2.13": "Passatha no tumhe, bhikkhave, imaṃ isigiliṃ pabbatan”ti? ",
  "mn116:2.14": "“Evaṃ, bhante”. ",
  "mn116:3.1": "“Imassa kho pana, bhikkhave, isigilissa pabbatassa esāva samaññā ahosi esā paññatti. ",
  "mn116:3.2": "Bhūtapubbaṃ, bhikkhave, pañca paccekabuddhasatāni imasmiṃ isigilismiṃ pabbate ciranivāsino ahesuṃ. ",
  "mn116:3.3": "Te imaṃ pabbataṃ pavisantā dissanti, paviṭṭhā na dissanti. ",
  "mn116:3.4": "Tamenaṃ manussā disvā evamāhaṃsu: ",
  "mn116:3.5": "‘ayaṃ pabbato ime isī gilatī’ti; ",
  "mn116:3.6": "‘isigili isigili’ tveva samaññā udapādi. ",
  "mn116:3.7": "Ācikkhissāmi, bhikkhave, paccekabuddhānaṃ nāmāni; ",
  "mn116:3.8": "kittayissāmi, bhikkhave, paccekabuddhānaṃ nāmāni; ",
  "mn116:3.9": "desessāmi, bhikkhave, paccekabuddhānaṃ nāmāni. ",
  "mn116:3.10": "Taṃ suṇātha, sādhukaṃ manasi karotha, bhāsissāmī”ti. ",
  "mn116:3.11": "“Evaṃ, bhante”ti kho te bhikkhū bhagavato paccassosuṃ. ",
  "mn116:3.12": "Bhagavā etadavoca: ",
  "mn116:4.1": "“Ariṭṭho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.2": "upariṭṭho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.3": "tagarasikhī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.4": "yasassī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.5": "sudassano nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.6": "piyadassī nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.7": "gandhāro nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.8": "piṇḍolo nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.9": "upāsabho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.10": "nīto nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.11": "tatho nāma, bhikkhave, paccekasambuddho imasmiṃ isigilismiṃ pabbate ciranivāsī ahosi, ",
  "mn116:4.12": "sutavā nāma, bhikkhave, paccekasambuddho imasmiṃ isigilismiṃ pabbate ciranivāsī ahosi; ",
  "mn116:4.13": "bhāvitatto nāma, bhikkhave, paccekasambuddho imasmiṃ isigilismiṃ pabbate ciranivāsī ahosi. ",
  "mn116:5.1": "Ye sattasārā anīghā nirāsā, ",
  "mn116:5.2": "Paccekamevajjhagamaṃsu bodhiṃ; ",
  "mn116:5.3": "Tesaṃ visallāna naruttamānaṃ, ",
  "mn116:5.4": "Nāmāni me kittayato suṇātha. ",
  "mn116:5.5": "Ariṭṭho upariṭṭho tagarasikhī yasassī, ",
  "mn116:5.6": "Sudassano piyadassī ca susambuddho; ",
  "mn116:5.7": "Gandhāro piṇḍolo upāsabho ca, ",
  "mn116:5.8": "Nīto tatho sutavā bhāvitatto. ",
  "mn116:6.1": "Sumbho subho matulo aṭṭhamo ca, ",
  "mn116:6.2": "Athassumegho anīgho sudāṭho; ",
  "mn116:6.3": "Paccekabuddhā bhavanettikhīṇā, ",
  "mn116:6.4": "Hiṅgū ca hiṅgo ca mahānubhāvā. ",
  "mn116:6.5": "Dve jālino munino aṭṭhako ca, ",
  "mn116:6.6": "Atha kosallo buddho atho subāhu; ",
  "mn116:6.7": "Upanemiso nemiso santacitto, ",
  "mn116:6.8": "Sacco tatho virajo paṇḍito ca. ",
  "mn116:6.9": "Kāḷūpakāḷā vijito jito ca, ",
  "mn116:6.10": "Aṅgo ca paṅgo ca guttijito ca; ",
  "mn116:6.11": "Passi jahi upadhidukkhamūlaṃ, ",
  "mn116:6.12": "Aparājito mārabalaṃ ajesi. ",
  "mn116:6.13": "Satthā pavattā sarabhaṅgo lomahaṃso, ",
  "mn116:6.14": "Uccaṅgamāyo asito anāsavo; ",
  "mn116:6.15": "Manomayo mānacchido ca bandhumā, ",
  "mn116:6.16": "Tadādhimutto vimalo ca ketumā. ",
  "mn116:6.17": "Ketumbharāgo ca mātaṅgo ariyo, ",
  "mn116:6.18": "Athaccuto accutagāmabyāmako; ",
  "mn116:6.19": "Sumaṅgalo dabbilo supatiṭṭhito, ",
  "mn116:6.20": "Asayho khemābhirato ca sorato. ",
  "mn116:6.21": "Durannayo saṅgho athopi ujjayo, ",
  "mn116:6.22": "Aparo muni sayho anomanikkamo; ",
  "mn116:6.23": "Ānando nando upanando dvādasa, ",
  "mn116:6.24": "Bhāradvājo antimadehadhārī. ",
  "mn116:6.25": "Bodhi mahānāmo athopi uttaro, ",
  "mn116:6.26": "Kesī sikhī sundaro dvārabhājo; ",
  "mn116:6.27": "Tissūpatissā bhavabandhanacchidā, ",
  "mn116:6.28": "Upasikhi taṇhacchido ca sikhari. ",
  "mn116:6.29": "Buddho ahu maṅgalo vītarāgo, ",
  "mn116:6.30": "Usabhacchidā jāliniṃ dukkhamūlaṃ; ",
  "mn116:6.31": "Santaṃ padaṃ ajjhagamopanīto, ",
  "mn116:6.32": "Uposatho sundaro saccanāmo. ",
  "mn116:6.33": "Jeto jayanto padumo uppalo ca, ",
  "mn116:6.34": "Padumuttaro rakkhito pabbato ca; ",
  "mn116:6.35": "Mānatthaddho sobhito vītarāgo, ",
  "mn116:6.36": "Kaṇho ca buddho suvimuttacitto. ",
  "mn116:7.1": "Ete ca aññe ca mahānubhāvā, ",
  "mn116:7.2": "Paccekabuddhā bhavanettikhīṇā; ",
  "mn116:7.3": "Te sabbasaṅgātigate mahesī, ",
  "mn116:7.4": "Parinibbute vandatha appameyye”ti. ",
  "mn116:7.5": "Isigilisuttaṃ niṭṭhitaṃ chaṭṭhaṃ. "
}