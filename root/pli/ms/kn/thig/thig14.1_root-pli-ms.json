{
  "thig14.1:1.1": "Therīgāthā",
  "thig14.1:2.1": "Tiṃsanipāta",
  "thig14.1:3.1": "1. Subhājīvakambavanikātherīgāthā",
  "thig14.1:4.1": "Jīvakambavanaṃ rammaṃ,",
  "thig14.1:4.2": "Gacchantiṃ bhikkhuniṃ subhaṃ;",
  "thig14.1:4.3": "Dhuttako sannivāresi,",
  "thig14.1:4.4": "Tamenaṃ abravī subhā.",
  "thig14.1:5.1": "“Kiṃ te aparādhitaṃ mayā,",
  "thig14.1:5.2": "Yaṃ maṃ ovariyāna tiṭṭhasi;",
  "thig14.1:5.3": "Na hi pabbajitāya āvuso,",
  "thig14.1:5.4": "Puriso samphusanāya kappati.",
  "thig14.1:6.1": "Garuke mama satthusāsane,",
  "thig14.1:6.2": "Yā sikkhā sugatena desitā;",
  "thig14.1:6.3": "Parisuddhapadaṃ anaṅgaṇaṃ,",
  "thig14.1:6.4": "Kiṃ maṃ ovariyāna tiṭṭhasi.",
  "thig14.1:7.1": "Āvilacitto anāvilaṃ,",
  "thig14.1:7.2": "Sarajo vītarajaṃ anaṅgaṇaṃ;",
  "thig14.1:7.3": "Sabbattha vimuttamānasaṃ,",
  "thig14.1:7.4": "Kiṃ maṃ ovariyāna tiṭṭhasi”.",
  "thig14.1:8.1": "“Daharā ca apāpikā casi,",
  "thig14.1:8.2": "Kiṃ te pabbajjā karissati;",
  "thig14.1:8.3": "Nikkhipa kāsāyacīvaraṃ,",
  "thig14.1:8.4": "Ehi ramāma supupphite vane.",
  "thig14.1:9.1": "Madhurañca pavanti sabbaso,",
  "thig14.1:9.2": "Kusumarajena samuṭṭhitā dumā;",
  "thig14.1:9.3": "Paṭhamavasanto sukho utu,",
  "thig14.1:9.4": "Ehi ramāma supupphite vane.",
  "thig14.1:10.1": "Kusumitasikharā ca pādapā,",
  "thig14.1:10.2": "Abhigajjantiva māluteritā;",
  "thig14.1:10.3": "Kā tuyhaṃ rati bhavissati,",
  "thig14.1:10.4": "Yadi ekā vanamogahissasi.",
  "thig14.1:11.1": "Vāḷamigasaṅghasevitaṃ,",
  "thig14.1:11.2": "Kuñjaramattakareṇuloḷitaṃ;",
  "thig14.1:11.3": "Asahāyikā gantumicchasi,",
  "thig14.1:11.4": "Rahitaṃ bhiṃsanakaṃ mahāvanaṃ.",
  "thig14.1:12.1": "Tapanīyakatāva dhītikā,",
  "thig14.1:12.2": "Vicarasi cittalateva accharā;",
  "thig14.1:12.3": "Kāsikasukhumehi vaggubhi,",
  "thig14.1:12.4": "Sobhasī suvasanehi nūpame.",
  "thig14.1:13.1": "Ahaṃ tava vasānugo siyaṃ,",
  "thig14.1:13.2": "Yadi viharemase kānanantare;",
  "thig14.1:13.3": "Na hi matthi tayā piyattaro,",
  "thig14.1:13.4": "Pāṇo kinnarimandalocane.",
  "thig14.1:14.1": "Yadi me vacanaṃ karissasi,",
  "thig14.1:14.2": "Sukhitā ehi agāramāvasa;",
  "thig14.1:14.3": "Pāsādanivātavāsinī,",
  "thig14.1:14.4": "Parikammaṃ te karontu nāriyo.",
  "thig14.1:15.1": "Kāsikasukhumāni dhāraya,",
  "thig14.1:15.2": "Abhiropehi ca mālavaṇṇakaṃ;",
  "thig14.1:15.3": "Kañcanamaṇimuttakaṃ bahuṃ,",
  "thig14.1:15.4": "Vividhaṃ ābharaṇaṃ karomi te.",
  "thig14.1:16.1": "Sudhotarajapacchadaṃ subhaṃ,",
  "thig14.1:16.2": "Gonakatūlikasanthataṃ navaṃ;",
  "thig14.1:16.3": "Abhiruha sayanaṃ mahārahaṃ,",
  "thig14.1:16.4": "Candanamaṇḍitasāragandhikaṃ.",
  "thig14.1:17.1": "Uppalaṃ cudakā samuggataṃ,",
  "thig14.1:17.2": "Yathā taṃ amanussasevitaṃ;",
  "thig14.1:17.3": "Evaṃ tvaṃ brahmacārinī,",
  "thig14.1:17.4": "Sakesaṅgesu jaraṃ gamissasi”.",
  "thig14.1:18.1": "“Kiṃ te idha sārasammataṃ,",
  "thig14.1:18.2": "Kuṇapapūramhi susānavaḍḍhane;",
  "thig14.1:18.3": "Bhedanadhamme kaḷevare,",
  "thig14.1:18.4": "Yaṃ disvā vimano udikkhasi”.",
  "thig14.1:19.1": "“Akkhīni ca tūriyāriva,",
  "thig14.1:19.2": "Kinnariyāriva pabbatantare;",
  "thig14.1:19.3": "Tava me nayanāni dakkhiya,",
  "thig14.1:19.4": "Bhiyyo kāmaratī pavaḍḍhati.",
  "thig14.1:20.1": "Uppalasikharopamāni te,",
  "thig14.1:20.2": "Vimale hāṭakasannibhe mukhe;",
  "thig14.1:20.3": "Tava me nayanāni dakkhiya,",
  "thig14.1:20.4": "Bhiyyo kāmaguṇo pavaḍḍhati.",
  "thig14.1:21.1": "Api dūragatā saramhase,",
  "thig14.1:21.2": "Āyatapamhe visuddhadassane;",
  "thig14.1:21.3": "Na hi matthi tayā piyattaro,",
  "thig14.1:21.4": "Nayanā kinnarimandalocane”.",
  "thig14.1:22.1": "“Apathena payātumicchasi,",
  "thig14.1:22.2": "Candaṃ kīḷanakaṃ gavesasi;",
  "thig14.1:22.3": "Meruṃ laṅghetumicchasi,",
  "thig14.1:22.4": "Yo tvaṃ buddhasutaṃ maggayasi.",
  "thig14.1:23.1": "Natthi hi loke sadevake,",
  "thig14.1:23.2": "Rāgo yatthapi dāni me siyā;",
  "thig14.1:23.3": "Napi naṃ jānāmi kīriso,",
  "thig14.1:23.4": "Atha maggena hato samūlako.",
  "thig14.1:24.1": "Iṅgālakuyāva ujjhito,",
  "thig14.1:24.2": "Visapattoriva aggito kato;",
  "thig14.1:24.3": "Napi naṃ passāmi kīriso,",
  "thig14.1:24.4": "Atha maggena hato samūlako.",
  "thig14.1:25.1": "Yassā siyā apaccavekkhitaṃ,",
  "thig14.1:25.2": "Satthā vā anupāsito siyā;",
  "thig14.1:25.3": "Tvaṃ tādisikaṃ palobhaya,",
  "thig14.1:25.4": "Jānantiṃ so imaṃ vihaññasi.",
  "thig14.1:26.1": "Mayhañhi akkuṭṭhavandite,",
  "thig14.1:26.2": "Sukhadukkhe ca satī upaṭṭhitā;",
  "thig14.1:26.3": "Saṅkhatamasubhanti jāniya,",
  "thig14.1:26.4": "Sabbattheva mano na limpati.",
  "thig14.1:27.1": "Sāhaṃ sugatassa sāvikā,",
  "thig14.1:27.2": "Maggaṭṭhaṅgikayānayāyinī;",
  "thig14.1:27.3": "Uddhaṭasallā anāsavā,",
  "thig14.1:27.4": "Suññāgāragatā ramāmahaṃ.",
  "thig14.1:28.1": "Diṭṭhā hi mayā sucittitā,",
  "thig14.1:28.2": "Sombhā dārukapillakāni vā;",
  "thig14.1:28.3": "Tantīhi ca khīlakehi ca,",
  "thig14.1:28.4": "Vinibaddhā vividhaṃ panaccakā.",
  "thig14.1:29.1": "Tamhuddhaṭe tantikhīlake,",
  "thig14.1:29.2": "Vissaṭṭhe vikale parikrite;",
  "thig14.1:29.3": "Na vindeyya khaṇḍaso kate,",
  "thig14.1:29.4": "Kimhi tattha manaṃ nivesaye.",
  "thig14.1:30.1": "Tathūpamā dehakāni maṃ,",
  "thig14.1:30.2": "Tehi dhammehi vinā na vattanti;",
  "thig14.1:30.3": "Dhammehi vinā na vattati,",
  "thig14.1:30.4": "Kimhi tattha manaṃ nivesaye.",
  "thig14.1:31.1": "Yathā haritālena makkhitaṃ,",
  "thig14.1:31.2": "Addasa cittikaṃ bhittiyā kataṃ;",
  "thig14.1:31.3": "Tamhi te viparītadassanaṃ,",
  "thig14.1:31.4": "Saññā mānusikā niratthikā.",
  "thig14.1:32.1": "Māyaṃ viya aggato kataṃ,",
  "thig14.1:32.2": "Supinanteva suvaṇṇapādapaṃ;",
  "thig14.1:32.3": "Upagacchasi andha rittakaṃ,",
  "thig14.1:32.4": "Janamajjheriva rupparūpakaṃ.",
  "thig14.1:33.1": "Vaṭṭaniriva koṭarohitā,",
  "thig14.1:33.2": "Majjhe pubbuḷakā saassukā;",
  "thig14.1:33.3": "Pīḷakoḷikā cettha jāyati,",
  "thig14.1:33.4": "Vividhā cakkhuvidhā ca piṇḍitā”.",
  "thig14.1:34.1": "Uppāṭiya cārudassanā,",
  "thig14.1:34.2": "Na ca pajjittha asaṅgamānasā;",
  "thig14.1:34.3": "“Handa te cakkhuṃ harassu taṃ”,",
  "thig14.1:34.4": "Tassa narassa adāsi tāvade.",
  "thig14.1:35.1": "Tassa ca viramāsi tāvade,",
  "thig14.1:35.2": "Rāgo tattha khamāpayī ca naṃ;",
  "thig14.1:35.3": "“Sotthi siyā brahmacārinī,",
  "thig14.1:35.4": "Na puno edisakaṃ bhavissati”.",
  "thig14.1:36.1": "“Āsādiya edisaṃ janaṃ,",
  "thig14.1:36.2": "Aggiṃ pajjalitaṃva liṅgiya;",
  "thig14.1:36.3": "Gaṇhiya āsīvisaṃ viya,",
  "thig14.1:36.4": "Api nu sotthi siyā khamehi no”.",
  "thig14.1:37.1": "Muttā ca tato sā bhikkhunī,",
  "thig14.1:37.2": "Agamī buddhavarassa santikaṃ;",
  "thig14.1:37.3": "Passiya varapuññalakkhaṇaṃ,",
  "thig14.1:37.4": "Cakkhu āsi yathā purāṇakanti.",
  "thig14.1:38.1": "…",
  "thig14.1:38.2": "Subhā jīvakambavanikā therī ….",
  "thig14.1:39.1": "Tiṃsanipāto niṭṭhito."
}