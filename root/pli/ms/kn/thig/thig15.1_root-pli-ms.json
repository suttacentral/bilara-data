{
  "thig15.1:1.1": "Therīgāthā",
  "thig15.1:2.1": "Cattālīsanipāta",
  "thig15.1:3.1": "1. Isidāsītherīgāthā",
  "thig15.1:4.1": "Nagaramhi kusumanāme,",
  "thig15.1:4.2": "Pāṭaliputtamhi pathaviyā maṇḍe;",
  "thig15.1:4.3": "Sakyakulakulīnāyo,",
  "thig15.1:4.4": "Dve bhikkhuniyo hi guṇavatiyo.",
  "thig15.1:5.1": "Isidāsī tattha ekā,",
  "thig15.1:5.2": "Dutiyā bodhīti sīlasampannā ca;",
  "thig15.1:5.3": "Jhānajjhāyanaratāyo,",
  "thig15.1:5.4": "Bahussutāyo dhutakilesāyo.",
  "thig15.1:6.1": "Tā piṇḍāya caritvā,",
  "thig15.1:6.2": "Bhattatthaṃ kariya dhotapattāyo;",
  "thig15.1:6.3": "Rahitamhi sukhanisinnā,",
  "thig15.1:6.4": "Imā girā abbhudīresuṃ.",
  "thig15.1:7.1": "“Pāsādikāsi ayye,",
  "thig15.1:7.2": "Isidāsi vayopi te aparihīno;",
  "thig15.1:7.3": "Kiṃ disvāna byālikaṃ,",
  "thig15.1:7.4": "Athāsi nekkhammamanuyuttā”.",
  "thig15.1:8.1": "Evamanuyuñjiyamānā sā,",
  "thig15.1:8.2": "Rahite dhammadesanākusalā;",
  "thig15.1:8.3": "Isidāsī vacanamabravi,",
  "thig15.1:8.4": "“Suṇa bodhi yathāmhi pabbajitā”.",
  "thig15.1:9.1": "“Ujjeniyā puravare,",
  "thig15.1:9.2": "Mayhaṃ pitā sīlasaṃvuto seṭṭhi;",
  "thig15.1:9.3": "Tassamhi ekadhītā,",
  "thig15.1:9.4": "Piyā manāpā ca dayitā ca.",
  "thig15.1:10.1": "Atha me sāketato varakā,",
  "thig15.1:10.2": "Āgacchumuttamakulīnā;",
  "thig15.1:10.3": "Seṭṭhī pahūtaratano,",
  "thig15.1:10.4": "Tassa mamaṃ suṇhamadāsi tāto.",
  "thig15.1:11.1": "Sassuyā sasurassa ca,",
  "thig15.1:11.2": "Sāyaṃ pātaṃ paṇāmamupagamma;",
  "thig15.1:11.3": "Sirasā karomi pāde,",
  "thig15.1:11.4": "Vandāmi yathāmhi anusiṭṭhā.",
  "thig15.1:12.1": "Yā mayhaṃ sāmikassa,",
  "thig15.1:12.2": "Bhaginiyo bhātuno parijano vā;",
  "thig15.1:12.3": "Tamekavarakampi disvā,",
  "thig15.1:12.4": "Ubbiggā āsanaṃ demi.",
  "thig15.1:13.1": "Annena ca pānena ca,",
  "thig15.1:13.2": "Khajjena ca yañca tattha sannihitaṃ;",
  "thig15.1:13.3": "Chādemi upanayāmi ca,",
  "thig15.1:13.4": "Demi ca yaṃ yassa patirūpaṃ.",
  "thig15.1:14.1": "Kālena upaṭṭhahitvā,",
  "thig15.1:14.2": "Gharaṃ samupagamāmi ummāre;",
  "thig15.1:14.3": "Dhovantī hatthapāde,",
  "thig15.1:14.4": "Pañjalikā sāmikamupemi.",
  "thig15.1:15.1": "Kocchaṃ pasādaṃ añjaniñca,",
  "thig15.1:15.2": "Ādāsakañca gaṇhitvā;",
  "thig15.1:15.3": "Parikammakārikā viya,",
  "thig15.1:15.4": "Sayameva patiṃ vibhūsemi.",
  "thig15.1:16.1": "Sayameva odanaṃ sādhayāmi,",
  "thig15.1:16.2": "Sayameva bhājanaṃ dhovantī;",
  "thig15.1:16.3": "Mātāva ekaputtakaṃ,",
  "thig15.1:16.4": "Tathā bhattāraṃ paricarāmi.",
  "thig15.1:17.1": "Evaṃ maṃ bhattikataṃ,",
  "thig15.1:17.2": "Anurattaṃ kārikaṃ nihatamānaṃ;",
  "thig15.1:17.3": "Uṭṭhāyikaṃ analasaṃ,",
  "thig15.1:17.4": "Sīlavatiṃ dussate bhattā.",
  "thig15.1:18.1": "So mātarañca pitarañca,",
  "thig15.1:18.2": "Bhaṇati ‘āpucchahaṃ gamissāmi;",
  "thig15.1:18.3": "Isidāsiyā na saha vacchaṃ,",
  "thig15.1:18.4": "Ekāgārehaṃ saha vatthuṃ’.",
  "thig15.1:19.1": "‘Mā evaṃ putta avaca,",
  "thig15.1:19.2": "Isidāsī paṇḍitā paribyattā;",
  "thig15.1:19.3": "Uṭṭhāyikā analasā,",
  "thig15.1:19.4": "Kiṃ tuyhaṃ na rocate putta’.",
  "thig15.1:20.1": "‘Na ca me hiṃsati kiñci,",
  "thig15.1:20.2": "Na cahaṃ isidāsiyā saha vacchaṃ;",
  "thig15.1:20.3": "Dessāva me alaṃ me,",
  "thig15.1:20.4": "Apucchāhaṃ gamissāmi’.",
  "thig15.1:21.1": "Tassa vacanaṃ suṇitvā,",
  "thig15.1:21.2": "Sassu sasuro ca maṃ apucchiṃsu;",
  "thig15.1:21.3": "‘Kissa tayā aparaddhaṃ,",
  "thig15.1:21.4": "Bhaṇa vissaṭṭhā yathābhūtaṃ’.",
  "thig15.1:22.1": "‘Napihaṃ aparajjhaṃ kiñci,",
  "thig15.1:22.2": "Napi hiṃsemi na bhaṇāmi dubbacanaṃ;",
  "thig15.1:22.3": "Kiṃ sakkā kātuyye,",
  "thig15.1:22.4": "Yaṃ maṃ viddessate bhattā’.",
  "thig15.1:23.1": "Te maṃ pitugharaṃ paṭinayiṃsu,",
  "thig15.1:23.2": "Vimanā dukhena adhibhūtā;",
  "thig15.1:23.3": "Puttamanurakkhamānā,",
  "thig15.1:23.4": "‘Jitāmhase rūpiniṃ lakkhiṃ’.",
  "thig15.1:24.1": "Atha maṃ adāsi tāto,",
  "thig15.1:24.2": "Aḍḍhassa gharamhi dutiyakulikassa;",
  "thig15.1:24.3": "Tato upaḍḍhasuṅkena,",
  "thig15.1:24.4": "Yena maṃ vindatha seṭṭhi.",
  "thig15.1:25.1": "Tassapi gharamhi māsaṃ,",
  "thig15.1:25.2": "Avasiṃ atha sopi maṃ paṭiccharayi;",
  "thig15.1:25.3": "Dāsīva upaṭṭhahantiṃ,",
  "thig15.1:25.4": "Adūsikaṃ sīlasampannaṃ.",
  "thig15.1:26.1": "Bhikkhāya ca vicarantaṃ,",
  "thig15.1:26.2": "Damakaṃ dantaṃ me pitā bhaṇati;",
  "thig15.1:26.3": "‘Hohisi me jāmātā,",
  "thig15.1:26.4": "Nikkhipa poṭṭhiñca ghaṭikañca’.",
  "thig15.1:27.1": "Sopi vasitvā pakkhaṃ,",
  "thig15.1:27.2": "Atha tātaṃ bhaṇati ‘dehi me poṭṭhiṃ;",
  "thig15.1:27.3": "Ghaṭikañca mallakañca,",
  "thig15.1:27.4": "Punapi bhikkhaṃ carissāmi’.",
  "thig15.1:28.1": "Atha naṃ bhaṇatī tāto,",
  "thig15.1:28.2": "Ammā sabbo ca me ñātigaṇavaggo;",
  "thig15.1:28.3": "‘Kiṃ te na kīrati idha,",
  "thig15.1:28.4": "Bhaṇa khippaṃ taṃ te karihi’ti.",
  "thig15.1:29.1": "Evaṃ bhaṇito bhaṇati,",
  "thig15.1:29.2": "‘Yadi me attā sakkoti alaṃ mayhaṃ;",
  "thig15.1:29.3": "Isidāsiyā na saha vacchaṃ,",
  "thig15.1:29.4": "Ekagharehaṃ saha vatthuṃ’.",
  "thig15.1:30.1": "Vissajjito gato so,",
  "thig15.1:30.2": "Ahampi ekākinī vicintemi;",
  "thig15.1:30.3": "‘Āpucchitūna gacchaṃ,",
  "thig15.1:30.4": "Marituye vā pabbajissaṃ vā’.",
  "thig15.1:31.1": "Atha ayyā jinadattā,",
  "thig15.1:31.2": "Āgacchī gocarāya caramānā;",
  "thig15.1:31.3": "Tātakulaṃ vinayadharī,",
  "thig15.1:31.4": "Bahussutā sīlasampannā.",
  "thig15.1:32.1": "Taṃ disvāna amhākaṃ,",
  "thig15.1:32.2": "Uṭṭhāyāsanaṃ tassā paññāpayiṃ;",
  "thig15.1:32.3": "Nisinnāya ca pāde,",
  "thig15.1:32.4": "Vanditvā bhojanamadāsiṃ.",
  "thig15.1:33.1": "Annena ca pānena ca,",
  "thig15.1:33.2": "Khajjena ca yañca tattha sannihitaṃ;",
  "thig15.1:33.3": "Santappayitvā avacaṃ,",
  "thig15.1:33.4": "‘Ayye icchāmi pabbajituṃ’.",
  "thig15.1:34.1": "Atha maṃ bhaṇatī tāto,",
  "thig15.1:34.2": "‘Idheva puttaka carāhi tvaṃ dhammaṃ;",
  "thig15.1:34.3": "Annena ca pānena ca,",
  "thig15.1:34.4": "Tappaya samaṇe dvijātī ca’.",
  "thig15.1:35.1": "Athahaṃ bhaṇāmi tātaṃ,",
  "thig15.1:35.2": "Rodantī añjaliṃ paṇāmetvā;",
  "thig15.1:35.3": "‘Pāpañhi mayā pakataṃ,",
  "thig15.1:35.4": "Kammaṃ taṃ nijjaressāmi’.",
  "thig15.1:36.1": "Atha maṃ bhaṇatī tāto,",
  "thig15.1:36.2": "‘Pāpuṇa bodhiñca aggadhammañca;",
  "thig15.1:36.3": "Nibbānañca labhassu,",
  "thig15.1:36.4": "Yaṃ sacchikarī dvipadaseṭṭho’.",
  "thig15.1:37.1": "Mātāpitū abhivādayitvā,",
  "thig15.1:37.2": "Sabbañca ñātigaṇavaggaṃ;",
  "thig15.1:37.3": "Sattāhaṃ pabbajitā,",
  "thig15.1:37.4": "Tisso vijjā aphassayiṃ.",
  "thig15.1:38.1": "Jānāmi attano satta,",
  "thig15.1:38.2": "Jātiyo yassayaṃ phalavipāko;",
  "thig15.1:38.3": "Taṃ tava ācikkhissaṃ,",
  "thig15.1:38.4": "Taṃ ekamanā nisāmehi.",
  "thig15.1:39.1": "Nagaramhi erakacche,",
  "thig15.1:39.2": "Suvaṇṇakāro ahaṃ pahūtadhano;",
  "thig15.1:39.3": "Yobbanamadena matto,",
  "thig15.1:39.4": "So paradāraṃ asevihaṃ.",
  "thig15.1:40.1": "Sohaṃ tato cavitvā,",
  "thig15.1:40.2": "Nirayamhi apaccisaṃ ciraṃ;",
  "thig15.1:40.3": "Pakko tato ca uṭṭhahitvā,",
  "thig15.1:40.4": "Makkaṭiyā kucchimokkamiṃ.",
  "thig15.1:41.1": "Sattāhajātakaṃ maṃ,",
  "thig15.1:41.2": "Mahākapi yūthapo nillacchesi;",
  "thig15.1:41.3": "Tassetaṃ kammaphalaṃ,",
  "thig15.1:41.4": "Yathāpi gantvāna paradāraṃ.",
  "thig15.1:42.1": "Sohaṃ tato cavitvā,",
  "thig15.1:42.2": "Kālaṃ karitvā sindhavāraññe;",
  "thig15.1:42.3": "Kāṇāya ca khañjāya ca,",
  "thig15.1:42.4": "Eḷakiyā kucchimokkamiṃ.",
  "thig15.1:43.1": "Dvādasa vassāni ahaṃ,",
  "thig15.1:43.2": "Nillacchito dārake parivahitvā;",
  "thig15.1:43.3": "Kimināvaṭṭo akallo,",
  "thig15.1:43.4": "Yathāpi gantvāna paradāraṃ.",
  "thig15.1:44.1": "Sohaṃ tato cavitvā,",
  "thig15.1:44.2": "Govāṇijakassa gāviyā jāto;",
  "thig15.1:44.3": "Vaccho lākhātambo,",
  "thig15.1:44.4": "Nillacchito dvādase māse.",
  "thig15.1:45.1": "Voḍhūna naṅgalamahaṃ,",
  "thig15.1:45.2": "Sakaṭañca dhārayāmi;",
  "thig15.1:45.3": "Andhovaṭṭo akallo,",
  "thig15.1:45.4": "Yathāpi gantvāna paradāraṃ.",
  "thig15.1:46.1": "Sohaṃ tato cavitvā,",
  "thig15.1:46.2": "Vīthiyā dāsiyā ghare jāto;",
  "thig15.1:46.3": "Neva mahilā na puriso,",
  "thig15.1:46.4": "Yathāpi gantvāna paradāraṃ.",
  "thig15.1:47.1": "Tiṃsativassamhi mato,",
  "thig15.1:47.2": "Sākaṭikakulamhi dārikā jātā;",
  "thig15.1:47.3": "Kapaṇamhi appabhoge,",
  "thig15.1:47.4": "Dhanika purisapātabahulamhi.",
  "thig15.1:48.1": "Taṃ maṃ tato satthavāho,",
  "thig15.1:48.2": "Ussannāya vipulāya vaḍḍhiyā;",
  "thig15.1:48.3": "Okaḍḍhati vilapantiṃ,",
  "thig15.1:48.4": "Acchinditvā kulagharasmā.",
  "thig15.1:49.1": "Atha soḷasame vasse,",
  "thig15.1:49.2": "Disvā maṃ pattayobbanaṃ kaññaṃ;",
  "thig15.1:49.3": "Orundhatassa putto,",
  "thig15.1:49.4": "Giridāso nāma nāmena.",
  "thig15.1:50.1": "Tassapi aññā bhariyā,",
  "thig15.1:50.2": "Sīlavatī guṇavatī yasavatī ca;",
  "thig15.1:50.3": "Anurattā bhattāraṃ,",
  "thig15.1:50.4": "Tassāhaṃ viddesanamakāsiṃ.",
  "thig15.1:51.1": "Tassetaṃ kammaphalaṃ,",
  "thig15.1:51.2": "Yaṃ maṃ apakīritūna gacchanti;",
  "thig15.1:51.3": "Dāsīva upaṭṭhahantiṃ,",
  "thig15.1:51.4": "Tassapi anto kato mayā”ti.",
  "thig15.1:52.1": "…",
  "thig15.1:52.2": "Isidāsī therī ….",
  "thig15.1:53.1": "Cattālīsanipāto niṭṭhito."
}