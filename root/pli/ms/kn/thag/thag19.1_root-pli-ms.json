{
  "thag19.1:1.1": "Theragāthā",
  "thag19.1:2.1": "Paññāsanipāta",
  "thag19.1:3.1": "Paṭhamavagga",
  "thag19.1:4.1": "19.1. Tālapuṭattheragāthā",
  "thag19.1:5.1": "“Kadā nuhaṃ pabbatakandarāsu,",
  "thag19.1:5.2": "Ekākiyo addutiyo vihassaṃ;",
  "thag19.1:5.3": "Aniccato sabbabhavaṃ vipassaṃ,",
  "thag19.1:5.4": "Taṃ me idaṃ taṃ nu kadā bhavissati.",
  "thag19.1:6.1": "Kadā nuhaṃ bhinnapaṭandharo muni,",
  "thag19.1:6.2": "Kāsāvavattho amamo nirāso;",
  "thag19.1:6.3": "Rāgañca dosañca tatheva mohaṃ,",
  "thag19.1:6.4": "Hantvā sukhī pavanagato vihassaṃ.",
  "thag19.1:7.1": "Kadā aniccaṃ vadharoganīḷaṃ,",
  "thag19.1:7.2": "Kāyaṃ imaṃ maccujarāyupaddutaṃ;",
  "thag19.1:7.3": "Vipassamāno vītabhayo vihassaṃ,",
  "thag19.1:7.4": "Eko vane taṃ nu kadā bhavissati.",
  "thag19.1:8.1": "Kadā nuhaṃ bhayajananiṃ dukhāvahaṃ,",
  "thag19.1:8.2": "Taṇhālataṃ bahuvidhānuvattaniṃ;",
  "thag19.1:8.3": "Paññāmayaṃ tikhiṇamasiṃ gahetvā,",
  "thag19.1:8.4": "Chetvā vase tampi kadā bhavissati.",
  "thag19.1:9.1": "Kadā nu paññāmayamuggatejaṃ,",
  "thag19.1:9.2": "Satthaṃ isīnaṃ sahasādiyitvā;",
  "thag19.1:9.3": "Māraṃ sasenaṃ sahasā bhañjissaṃ,",
  "thag19.1:9.4": "Sīhāsane taṃ nu kadā bhavissati.",
  "thag19.1:10.1": "Kadā nuhaṃ sabbhi samāgamesu,",
  "thag19.1:10.2": "Diṭṭho bhave dhammagarūhi tādibhi;",
  "thag19.1:10.3": "Yāthāvadassīhi jitindriyehi,",
  "thag19.1:10.4": "Padhāniyo taṃ nu kadā bhavissati.",
  "thag19.1:11.1": "Kadā nu maṃ tandi khudā pipāsā,",
  "thag19.1:11.2": "Vātātapā kīṭasarīsapā vā;",
  "thag19.1:11.3": "Na bādhayissanti na taṃ giribbaje,",
  "thag19.1:11.4": "Atthatthiyaṃ taṃ nu kadā bhavissati.",
  "thag19.1:12.1": "Kadā nu kho yaṃ viditaṃ mahesinā,",
  "thag19.1:12.2": "Cattāri saccāni sududdasāni;",
  "thag19.1:12.3": "Samāhitatto satimā agacchaṃ,",
  "thag19.1:12.4": "Paññāya taṃ taṃ nu kadā bhavissati.",
  "thag19.1:13.1": "Kadā nu rūpe amite ca sadde,",
  "thag19.1:13.2": "Gandhe rase phusitabbe ca dhamme;",
  "thag19.1:13.3": "Ādittatohaṃ samathehi yutto,",
  "thag19.1:13.4": "Paññāya dacchaṃ tadidaṃ kadā me.",
  "thag19.1:14.1": "Kadā nuhaṃ dubbacanena vutto,",
  "thag19.1:14.2": "Tato nimittaṃ vimano na hessaṃ;",
  "thag19.1:14.3": "Atho pasatthopi tato nimittaṃ,",
  "thag19.1:14.4": "Tuṭṭho na hessaṃ tadidaṃ kadā me.",
  "thag19.1:15.1": "Kadā nu kaṭṭhe ca tiṇe latā ca,",
  "thag19.1:15.2": "Khandhe imehaṃ amite ca dhamme;",
  "thag19.1:15.3": "Ajjhattikāneva ca bāhirāni ca,",
  "thag19.1:15.4": "Samaṃ tuleyyaṃ tadidaṃ kadā me.",
  "thag19.1:16.1": "Kadā nu maṃ pāvusakālamegho,",
  "thag19.1:16.2": "Navena toyena sacīvaraṃ vane;",
  "thag19.1:16.3": "Isippayātamhi pathe vajantaṃ,",
  "thag19.1:16.4": "Ovassate taṃ nu kadā bhavissati.",
  "thag19.1:17.1": "Kadā mayūrassa sikhaṇḍino vane,",
  "thag19.1:17.2": "Dijassa sutvā girigabbhare rutaṃ;",
  "thag19.1:17.3": "Paccuṭṭhahitvā amatassa pattiyā,",
  "thag19.1:17.4": "Sañcintaye taṃ nu kadā bhavissati.",
  "thag19.1:18.1": "Kadā nu gaṅgaṃ yamunaṃ sarassatiṃ,",
  "thag19.1:18.2": "Pātālakhittaṃ vaḷavāmukhañca;",
  "thag19.1:18.3": "Asajjamāno patareyyamiddhiyā,",
  "thag19.1:18.4": "Vibhiṃsanaṃ taṃ nu kadā bhavissati.",
  "thag19.1:19.1": "Kadā nu nāgova asaṅgacārī,",
  "thag19.1:19.2": "Padālaye kāmaguṇesu chandaṃ;",
  "thag19.1:19.3": "Nibbajjayaṃ sabbasubhaṃ nimittaṃ,",
  "thag19.1:19.4": "Jhāne yuto taṃ nu kadā bhavissati.",
  "thag19.1:20.1": "Kadā iṇaṭṭova daliddako nidhiṃ,",
  "thag19.1:20.2": "Ārādhayitvā dhanikehi pīḷito;",
  "thag19.1:20.3": "Tuṭṭho bhavissaṃ adhigamma sāsanaṃ,",
  "thag19.1:20.4": "Mahesino taṃ nu kadā bhavissati.",
  "thag19.1:21.1": "Bahūni vassāni tayāmhi yācito,",
  "thag19.1:21.2": "‘Agāravāsena alaṃ nu te idaṃ’;",
  "thag19.1:21.3": "Taṃ dāni maṃ pabbajitaṃ samānaṃ,",
  "thag19.1:21.4": "Kiṃkāraṇā citta tuvaṃ na yuñjasi.",
  "thag19.1:22.1": "Nanu ahaṃ citta tayāmhi yācito,",
  "thag19.1:22.2": "‘Giribbaje citrachadā vihaṅgamā’;",
  "thag19.1:22.3": "Mahindaghosatthanitābhigajjino,",
  "thag19.1:22.4": "Te taṃ ramessanti vanamhi jhāyinaṃ.",
  "thag19.1:23.1": "Kulamhi mitte ca piye ca ñātake,",
  "thag19.1:23.2": "Khiḍḍāratiṃ kāmaguṇañca loke;",
  "thag19.1:23.3": "Sabbaṃ pahāya imamajjhupāgato,",
  "thag19.1:23.4": "Athopi tvaṃ citta na mayha tussasi.",
  "thag19.1:24.1": "Mameva etaṃ na hi tvaṃ paresaṃ,",
  "thag19.1:24.2": "Sannāhakāle paridevitena kiṃ;",
  "thag19.1:24.3": "Sabbaṃ idaṃ calamiti pekkhamāno,",
  "thag19.1:24.4": "Abhinikkhamiṃ amatapadaṃ jigīsaṃ.",
  "thag19.1:25.1": "Suyuttavādī dvipadānamuttamo,",
  "thag19.1:25.2": "Mahābhisakko naradammasārathi;",
  "thag19.1:25.3": "‘Cittaṃ calaṃ makkaṭasannibhaṃ iti,",
  "thag19.1:25.4": "Avītarāgena sudunnivārayaṃ’.",
  "thag19.1:26.1": "Kāmā hi citrā madhurā manoramā,",
  "thag19.1:26.2": "Aviddasū yattha sitā puthujjanā;",
  "thag19.1:26.3": "Te dukkhamicchanti punabbhavesino,",
  "thag19.1:26.4": "Cittena nītā niraye nirākatā.",
  "thag19.1:27.1": "‘Mayūrakoñcābhirutamhi kānane,",
  "thag19.1:27.2": "Dīpīhi byagghehi purakkhato vasaṃ;",
  "thag19.1:27.3": "Kāye apekkhaṃ jaha mā virādhaya’,",
  "thag19.1:27.4": "Itissu maṃ citta pure niyuñjasi.",
  "thag19.1:28.1": "‘Bhāvehi jhānāni ca indriyāni ca,",
  "thag19.1:28.2": "Balāni bojjhaṅgasamādhibhāvanā;",
  "thag19.1:28.3": "Tisso ca vijjā phusa buddhasāsane’,",
  "thag19.1:28.4": "Itissu maṃ citta pure niyuñjasi.",
  "thag19.1:29.1": "‘Bhāvehi maggaṃ amatassa pattiyā,",
  "thag19.1:29.2": "Niyyānikaṃ sabbadukhakkhayogadhaṃ;",
  "thag19.1:29.3": "Aṭṭhaṅgikaṃ sabbakilesasodhanaṃ’,",
  "thag19.1:29.4": "Itissu maṃ citta pure niyuñjasi.",
  "thag19.1:30.1": "‘Dukkhanti khandhe paṭipassa yoniso,",
  "thag19.1:30.2": "Yato ca dukkhaṃ samudeti taṃ jaha;",
  "thag19.1:30.3": "Idheva dukkhassa karohi antaṃ’,",
  "thag19.1:30.4": "Itissu maṃ citta pure niyuñjasi.",
  "thag19.1:31.1": "‘Aniccaṃ dukkhanti vipassa yoniso,",
  "thag19.1:31.2": "Suññaṃ anattāti aghaṃ vadhanti ca;",
  "thag19.1:31.3": "Manovicāre uparundha cetaso’,",
  "thag19.1:31.4": "Itissu maṃ citta pure niyuñjasi.",
  "thag19.1:32.1": "‘Muṇḍo virūpo abhisāpamāgato,",
  "thag19.1:32.2": "Kapālahatthova kulesu bhikkhasu;",
  "thag19.1:32.3": "Yuñjassu satthuvacane mahesino’,",
  "thag19.1:32.4": "Itissu maṃ citta pure niyuñjasi.",
  "thag19.1:33.1": "‘Susaṃvutatto visikhantare caraṃ,",
  "thag19.1:33.2": "Kulesu kāmesu asaṅgamānaso;",
  "thag19.1:33.3": "Cando yathā dosinapuṇṇamāsiyā’,",
  "thag19.1:33.4": "Itissu maṃ citta pure niyuñjasi.",
  "thag19.1:34.1": "‘Āraññiko hohi ca piṇḍapātiko,",
  "thag19.1:34.2": "Sosāniko hohi ca paṃsukūliko;",
  "thag19.1:34.3": "Nesajjiko hohi sadā dhute rato’,",
  "thag19.1:34.4": "Itissu maṃ citta pure niyuñjasi.",
  "thag19.1:35.1": "Ropetva rukkhāni yathā phalesī,",
  "thag19.1:35.2": "Mūle taruṃ chettu tameva icchasi;",
  "thag19.1:35.3": "Tathūpamaṃ cittamidaṃ karosi,",
  "thag19.1:35.4": "Yaṃ maṃ aniccamhi cale niyuñjasi.",
  "thag19.1:36.1": "Arūpa dūraṅgama ekacāri,",
  "thag19.1:36.2": "Na te karissaṃ vacanaṃ idānihaṃ;",
  "thag19.1:36.3": "Dukkhā hi kāmā kaṭukā mahabbhayā,",
  "thag19.1:36.4": "Nibbānamevābhimano carissaṃ.",
  "thag19.1:37.1": "Nāhaṃ alakkhyā ahirikkatāya vā,",
  "thag19.1:37.2": "Na cittahetū na ca dūrakantanā;",
  "thag19.1:37.3": "Ājīvahetū ca ahaṃ na nikkhamiṃ,",
  "thag19.1:37.4": "Kato ca te citta paṭissavo mayā.",
  "thag19.1:38.1": "‘Appicchatā sappurisehi vaṇṇitā,",
  "thag19.1:38.2": "Makkhappahānaṃ vupasamo dukhassa’;",
  "thag19.1:38.3": "Itissu maṃ citta tadā niyuñjasi,",
  "thag19.1:38.4": "Idāni tvaṃ gacchasi pubbaciṇṇaṃ.",
  "thag19.1:39.1": "Taṇhā avijjā ca piyāpiyañca,",
  "thag19.1:39.2": "Subhāni rūpāni sukhā ca vedanā;",
  "thag19.1:39.3": "Manāpiyā kāmaguṇā ca vantā,",
  "thag19.1:39.4": "Vante ahaṃ āvamituṃ na ussahe.",
  "thag19.1:40.1": "Sabbattha te citta vaco kataṃ mayā,",
  "thag19.1:40.2": "Bahūsu jātīsu na mesi kopito;",
  "thag19.1:40.3": "Ajjhattasambhavo kataññutāya te,",
  "thag19.1:40.4": "Dukkhe ciraṃ saṃsaritaṃ tayā kate.",
  "thag19.1:41.1": "Tvaññeva no citta karosi brāhmaṇo,",
  "thag19.1:41.2": "Tvaṃ khattiyo rājadasī karosi;",
  "thag19.1:41.3": "Vessā ca suddā ca bhavāma ekadā,",
  "thag19.1:41.4": "Devattanaṃ vāpi taveva vāhasā.",
  "thag19.1:42.1": "Taveva hetū asurā bhavāmase,",
  "thag19.1:42.2": "Tvaṃmūlakaṃ nerayikā bhavāmase;",
  "thag19.1:42.3": "Atho tiracchānagatāpi ekadā,",
  "thag19.1:42.4": "Petattanaṃ vāpi taveva vāhasā.",
  "thag19.1:43.1": "Nanu dubbhissasi maṃ punappunaṃ,",
  "thag19.1:43.2": "Muhuṃ muhuṃ cāraṇikaṃva dassayaṃ;",
  "thag19.1:43.3": "Ummattakeneva mayā palobhasi,",
  "thag19.1:43.4": "Kiñcāpi te citta virādhitaṃ mayā.",
  "thag19.1:44.1": "Idaṃ pure cittamacāri cārikaṃ,",
  "thag19.1:44.2": "Yenicchakaṃ yatthakāmaṃ yathāsukhaṃ;",
  "thag19.1:44.3": "Tadajjahaṃ niggahessāmi yoniso,",
  "thag19.1:44.4": "Hatthippabhinnaṃ viya aṅkusaggaho.",
  "thag19.1:45.1": "Satthā ca me lokamimaṃ adhiṭṭhahi,",
  "thag19.1:45.2": "Aniccato addhuvato asārato;",
  "thag19.1:45.3": "Pakkhanda maṃ citta jinassa sāsane,",
  "thag19.1:45.4": "Tārehi oghā mahatā suduttarā.",
  "thag19.1:46.1": "Na te idaṃ citta yathā purāṇakaṃ,",
  "thag19.1:46.2": "Nāhaṃ alaṃ tuyha vase nivattituṃ;",
  "thag19.1:46.3": "Mahesino pabbajitomhi sāsane,",
  "thag19.1:46.4": "Na mādisā honti vināsadhārino.",
  "thag19.1:47.1": "Nagā samuddā saritā vasundharā,",
  "thag19.1:47.2": "Disā catasso vidisā adho divā;",
  "thag19.1:47.3": "Sabbe aniccā tibhavā upaddutā,",
  "thag19.1:47.4": "Kuhiṃ gato citta sukhaṃ ramissasi.",
  "thag19.1:48.1": "Dhitipparaṃ kiṃ mama citta kāhisi,",
  "thag19.1:48.2": "Na te alaṃ citta vasānuvattako;",
  "thag19.1:48.3": "Na jātu bhastaṃ ubhatomukhaṃ chupe,",
  "thag19.1:48.4": "Dhiratthu pūraṃ nava sotasandaniṃ.",
  "thag19.1:49.1": "Varāhaeṇeyyavigāḷhasevite,",
  "thag19.1:49.2": "Pabbhārakuṭṭe pakateva sundare;",
  "thag19.1:49.3": "Navambunā pāvusasitthakānane,",
  "thag19.1:49.4": "Tahiṃ guhāgehagato ramissasi.",
  "thag19.1:50.1": "Sunīlagīvā susikhā supekhunā,",
  "thag19.1:50.2": "Sucittapattacchadanā vihaṅgamā;",
  "thag19.1:50.3": "Sumañjughosatthanitābhigajjino,",
  "thag19.1:50.4": "Te taṃ ramessanti vanamhi jhāyinaṃ.",
  "thag19.1:51.1": "Vuṭṭhamhi deve caturaṅgule tiṇe,",
  "thag19.1:51.2": "Sampupphite meghanibhamhi kānane;",
  "thag19.1:51.3": "Nagantare viṭapisamo sayissaṃ,",
  "thag19.1:51.4": "Taṃ me mudū hehiti tūlasannibhaṃ.",
  "thag19.1:52.1": "Tathā tu kassāmi yathāpi issaro,",
  "thag19.1:52.2": "Yaṃ labbhati tenapi hotu me alaṃ;",
  "thag19.1:52.3": "Na tāhaṃ kassāmi yathā atandito,",
  "thag19.1:52.4": "Biḷārabhastaṃva yathā sumadditaṃ.",
  "thag19.1:53.1": "Tathā tu kassāmi yathāpi issaro,",
  "thag19.1:53.2": "Yaṃ labbhati tenapi hotu me alaṃ;",
  "thag19.1:53.3": "Viriyena taṃ mayha vasānayissaṃ,",
  "thag19.1:53.4": "Gajaṃva mattaṃ kusalaṅkusaggaho.",
  "thag19.1:54.1": "Tayā sudantena avaṭṭhitena hi,",
  "thag19.1:54.2": "Hayena yoggācariyova ujjunā;",
  "thag19.1:54.3": "Pahomi maggaṃ paṭipajjituṃ sivaṃ,",
  "thag19.1:54.4": "Cittānurakkhīhi sadā nisevitaṃ.",
  "thag19.1:55.1": "Ārammaṇe taṃ balasā nibandhisaṃ,",
  "thag19.1:55.2": "Nāgaṃva thambhamhi daḷhāya rajjuyā;",
  "thag19.1:55.3": "Taṃ me suguttaṃ satiyā subhāvitaṃ,",
  "thag19.1:55.4": "Anissitaṃ sabbabhavesu hehisi.",
  "thag19.1:56.1": "Paññāya chetvā vipathānusārinaṃ,",
  "thag19.1:56.2": "Yogena niggayha pathe nivesiya;",
  "thag19.1:56.3": "Disvā samudayaṃ vibhavañca sambhavaṃ,",
  "thag19.1:56.4": "Dāyādako hehisi aggavādino.",
  "thag19.1:57.1": "Catubbipallāsavasaṃ adhiṭṭhitaṃ,",
  "thag19.1:57.2": "Gāmaṇḍalaṃva parinesi citta maṃ;",
  "thag19.1:57.3": "Nanu saṃyojanabandhanacchidaṃ,",
  "thag19.1:57.4": "Saṃsevase kāruṇikaṃ mahāmuniṃ.",
  "thag19.1:58.1": "Migo yathā seri sucittakānane,",
  "thag19.1:58.2": "Rammaṃ giriṃ pāvusaabbhamāliniṃ;",
  "thag19.1:58.3": "Anākule tattha nage ramissaṃ,",
  "thag19.1:58.4": "Asaṃsayaṃ citta parā bhavissasi.",
  "thag19.1:59.1": "Ye tuyha chandena vasena vattino,",
  "thag19.1:59.2": "Narā ca nārī ca anubhonti yaṃ sukhaṃ;",
  "thag19.1:59.3": "Aviddasū māravasānuvattino,",
  "thag19.1:59.4": "Bhavābhinandī tava citta sāvakā”ti.",
  "thag19.1:60.1": "…",
  "thag19.1:60.2": "Tālapuṭo thero ….",
  "thag19.1:61.1": "Paññāsanipāto niṭṭhito.",
  "thag19.1:62.1": "Tatruddānaṃ",
  "thag19.1:63.1": "Paññāsamhi nipātamhi,",
  "thag19.1:63.2": "eko tālapuṭo suci;",
  "thag19.1:63.3": "Gāthāyo tattha paññāsa,",
  "thag19.1:63.4": "puna pañca ca uttarīti."
}