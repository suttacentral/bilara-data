{
  "thag10.1:1.1": "Theragāthā",
  "thag10.1:2.1": "Dasakanipāta",
  "thag10.1:3.1": "Paṭhamavagga",
  "thag10.1:4.1": "10.1. Kāḷudāyittheragāthā",
  "thag10.1:5.1": "“Aṅgārino dāni dumā bhadante,",
  "thag10.1:5.2": "Phalesino chadanaṃ vippahāya;",
  "thag10.1:5.3": "Te accimantova pabhāsayanti,",
  "thag10.1:5.4": "Samayo mahāvīra bhāgī rasānaṃ.",
  "thag10.1:6.1": "Dumāni phullāni manoramāni,",
  "thag10.1:6.2": "Samantato sabbadisā pavanti;",
  "thag10.1:6.3": "Pattaṃ pahāya phalamāsasānā,",
  "thag10.1:6.4": "Kālo ito pakkamanāya vīra.",
  "thag10.1:7.1": "Nevātisītaṃ na panātiuṇhaṃ,",
  "thag10.1:7.2": "Sukhā utu addhaniyā bhadante;",
  "thag10.1:7.3": "Passantu taṃ sākiyā koḷiyā ca,",
  "thag10.1:7.4": "Pacchāmukhaṃ rohiniyaṃ tarantaṃ.",
  "thag10.1:8.1": "Āsāya kasate khettaṃ,",
  "thag10.1:8.2": "bījaṃ āsāya vappati;",
  "thag10.1:8.3": "Āsāya vāṇijā yanti,",
  "thag10.1:8.4": "samuddaṃ dhanahārakā;",
  "thag10.1:8.5": "Yāya āsāya tiṭṭhāmi,",
  "thag10.1:8.6": "sā me āsā samijjhatu.",
  "thag10.1:9.1": "Punappunaṃ ceva vapanti bījaṃ,",
  "thag10.1:9.2": "Punappunaṃ vassati devarājā;",
  "thag10.1:9.3": "Punappunaṃ khettaṃ kasanti kassakā,",
  "thag10.1:9.4": "Punappunaṃ dhaññamupeti raṭṭhaṃ.",
  "thag10.1:10.1": "Punappunaṃ yācanakā caranti,",
  "thag10.1:10.2": "Punappunaṃ dānapatī dadanti;",
  "thag10.1:10.3": "Punappunaṃ dānapatī daditvā,",
  "thag10.1:10.4": "Punappunaṃ saggamupenti ṭhānaṃ.",
  "thag10.1:11.1": "Vīro have sattayugaṃ puneti,",
  "thag10.1:11.2": "Yasmiṃ kule jāyati bhūripañño;",
  "thag10.1:11.3": "Maññāmahaṃ sakkati devadevo,",
  "thag10.1:11.4": "Tayā hi jāto muni saccanāmo.",
  "thag10.1:12.1": "Suddhodano nāma pitā mahesino,",
  "thag10.1:12.2": "Buddhassa mātā pana māyanāmā;",
  "thag10.1:12.3": "Yā bodhisattaṃ parihariya kucchinā,",
  "thag10.1:12.4": "Kāyassa bhedā tidivamhi modati.",
  "thag10.1:13.1": "Sā gotamī kālakatā ito cutā,",
  "thag10.1:13.2": "Dibbehi kāmehi samaṅgibhūtā;",
  "thag10.1:13.3": "Sā modati kāmaguṇehi pañcahi,",
  "thag10.1:13.4": "Parivāritā devagaṇehi tehi”.",
  "thag10.1:14.1": "“Buddhassa puttomhi asayhasāhino,",
  "thag10.1:14.2": "Aṅgīrasassappaṭimassa tādino;",
  "thag10.1:14.3": "Pitupitā mayhaṃ tuvaṃsi sakka,",
  "thag10.1:14.4": "Dhammena me gotama ayyakosī”ti.",
  "thag10.1:15.1": "…",
  "thag10.1:15.2": "Kāḷudāyī thero …."
}