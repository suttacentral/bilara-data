{
  "thag16.6:1.1": "Theragāthā",
  "thag16.6:2.1": "Vīsatinipāta",
  "thag16.6:3.1": "Paṭhamavagga",
  "thag16.6:4.1": "16.6. Selattheragāthā",
  "thag16.6:5.1": "“Paripuṇṇakāyo suruci,",
  "thag16.6:5.2": "Sujāto cārudassano;",
  "thag16.6:5.3": "Suvaṇṇavaṇṇosi bhagavā,",
  "thag16.6:5.4": "Susukkadāṭhosi vīriyavā.",
  "thag16.6:6.1": "Narassa hi sujātassa,",
  "thag16.6:6.2": "ye bhavanti viyañjanā;",
  "thag16.6:6.3": "Sabbe te tava kāyasmiṃ,",
  "thag16.6:6.4": "mahāpurisalakkhaṇā.",
  "thag16.6:7.1": "Pasannanetto sumukho,",
  "thag16.6:7.2": "brahā uju patāpavā;",
  "thag16.6:7.3": "Majjhe samaṇasaṃghassa,",
  "thag16.6:7.4": "ādiccova virocasi.",
  "thag16.6:8.1": "Kalyāṇadassano bhikkhu,",
  "thag16.6:8.2": "kañcanasannibhattaco;",
  "thag16.6:8.3": "Kiṃ te samaṇabhāvena,",
  "thag16.6:8.4": "evaṃ uttamavaṇṇino.",
  "thag16.6:9.1": "Rājā arahasi bhavituṃ,",
  "thag16.6:9.2": "cakkavattī rathesabho;",
  "thag16.6:9.3": "Cāturanto vijitāvī,",
  "thag16.6:9.4": "jambusaṇḍassa issaro.",
  "thag16.6:10.1": "Khattiyā bhogī rājāno,",
  "thag16.6:10.2": "anuyantā bhavanti te;",
  "thag16.6:10.3": "Rājābhirājā manujindo,",
  "thag16.6:10.4": "rajjaṃ kārehi gotama”.",
  "thag16.6:11.1": "“Rājāhamasmi sela,",
  "thag16.6:11.2": "(selāti bhagavā)",
  "thag16.6:11.3": "Dhammarājā anuttaro;",
  "thag16.6:11.4": "Dhammena cakkaṃ vattemi,",
  "thag16.6:11.5": "Cakkaṃ appaṭivattiyaṃ”.",
  "thag16.6:12.1": "“Sambuddho paṭijānāsi,",
  "thag16.6:12.2": "(iti selo brāhmaṇo)",
  "thag16.6:12.3": "Dhammarājā anuttaro;",
  "thag16.6:12.4": "‘Dhammena cakkaṃ vattemi’,",
  "thag16.6:12.5": "Iti bhāsatha gotama.",
  "thag16.6:13.1": "Ko nu senāpati bhoto,",
  "thag16.6:13.2": "sāvako satthuranvayo;",
  "thag16.6:13.3": "Ko tetamanuvatteti,",
  "thag16.6:13.4": "dhammacakkaṃ pavattitaṃ”.",
  "thag16.6:14.1": "“Mayā pavattitaṃ cakkaṃ,",
  "thag16.6:14.2": "(selāti bhagavā)",
  "thag16.6:14.3": "Dhammacakkaṃ anuttaraṃ;",
  "thag16.6:14.4": "Sāriputto anuvatteti,",
  "thag16.6:14.5": "Anujāto tathāgataṃ.",
  "thag16.6:15.1": "Abhiññeyyaṃ abhiññātaṃ,",
  "thag16.6:15.2": "bhāvetabbañca bhāvitaṃ;",
  "thag16.6:15.3": "Pahātabbaṃ pahīnaṃ me,",
  "thag16.6:15.4": "tasmā buddhosmi brāhmaṇa.",
  "thag16.6:16.1": "Vinayassu mayi kaṅkhaṃ,",
  "thag16.6:16.2": "adhimuccassu brāhmaṇa;",
  "thag16.6:16.3": "Dullabhaṃ dassanaṃ hoti,",
  "thag16.6:16.4": "sambuddhānaṃ abhiṇhaso.",
  "thag16.6:17.1": "Yesaṃ ve dullabho loke,",
  "thag16.6:17.2": "pātubhāvo abhiṇhaso;",
  "thag16.6:17.3": "Sohaṃ brāhmaṇa buddhosmi,",
  "thag16.6:17.4": "sallakatto anuttaro.",
  "thag16.6:18.1": "Brahmabhūto atitulo,",
  "thag16.6:18.2": "mārasenappamaddano;",
  "thag16.6:18.3": "Sabbāmitte vase katvā,",
  "thag16.6:18.4": "modāmi akutobhayo”.",
  "thag16.6:19.1": "“Idaṃ bhonto nisāmetha,",
  "thag16.6:19.2": "yathā bhāsati cakkhumā;",
  "thag16.6:19.3": "Sallakatto mahāvīro,",
  "thag16.6:19.4": "sīhova nadatī vane.",
  "thag16.6:20.1": "Brahmabhūtaṃ atitulaṃ,",
  "thag16.6:20.2": "mārasenappamaddanaṃ;",
  "thag16.6:20.3": "Ko disvā nappasīdeyya,",
  "thag16.6:20.4": "api kaṇhābhijātiko.",
  "thag16.6:21.1": "Yo maṃ icchati anvetu,",
  "thag16.6:21.2": "yo vā nicchati gacchatu;",
  "thag16.6:21.3": "Idhāhaṃ pabbajissāmi,",
  "thag16.6:21.4": "varapaññassa santike”.",
  "thag16.6:22.1": "“Etañce ruccati bhoto,",
  "thag16.6:22.2": "sammāsambuddhasāsanaṃ;",
  "thag16.6:22.3": "Mayampi pabbajissāma,",
  "thag16.6:22.4": "varapaññassa santike”.",
  "thag16.6:23.1": "“Brāhmaṇā tisatā ime,",
  "thag16.6:23.2": "yācanti pañjalīkatā;",
  "thag16.6:23.3": "‘Brahmacariyaṃ carissāma,",
  "thag16.6:23.4": "bhagavā tava santike’”.",
  "thag16.6:24.1": "“Svākkhātaṃ brahmacariyaṃ,",
  "thag16.6:24.2": "(selāti bhagavā)",
  "thag16.6:24.3": "Sandiṭṭhikamakālikaṃ;",
  "thag16.6:24.4": "Yattha amoghā pabbajjā,",
  "thag16.6:24.5": "Appamattassa sikkhato”.",
  "thag16.6:25.1": "“Yaṃ taṃ saraṇamāgamha,",
  "thag16.6:25.2": "ito aṭṭhame cakkhuma;",
  "thag16.6:25.3": "Sattarattena bhagavā,",
  "thag16.6:25.4": "dantāmha tava sāsane.",
  "thag16.6:26.1": "Tuvaṃ buddho tuvaṃ satthā,",
  "thag16.6:26.2": "tuvaṃ mārābhibhū muni;",
  "thag16.6:26.3": "Tuvaṃ anusaye chetvā,",
  "thag16.6:26.4": "tiṇṇo tāresimaṃ pajaṃ.",
  "thag16.6:27.1": "Upadhī te samatikkantā,",
  "thag16.6:27.2": "āsavā te padālitā;",
  "thag16.6:27.3": "Sīhova anupādāno,",
  "thag16.6:27.4": "pahīnabhayabheravo.",
  "thag16.6:28.1": "Bhikkhavo tisatā ime,",
  "thag16.6:28.2": "tiṭṭhanti pañjalīkatā;",
  "thag16.6:28.3": "Pāde vīra pasārehi,",
  "thag16.6:28.4": "nāgā vandantu satthuno”ti.",
  "thag16.6:29.1": "…",
  "thag16.6:29.2": "Selo thero …."
  }