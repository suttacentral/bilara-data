{
  "thag20.1:1.1": "Theragāthā",
  "thag20.1:2.1": "Saṭṭhinipāta",
  "thag20.1:3.1": "Paṭhamavagga",
  "thag20.1:4.1": "20.1. Mahāmoggallānattheragāthā",
  "thag20.1:5.1": "“Āraññikā piṇḍapātikā,",
  "thag20.1:5.2": "uñchāpattāgate ratā;",
  "thag20.1:5.3": "Dālemu maccuno senaṃ,",
  "thag20.1:5.4": "ajjhattaṃ susamāhitā.",
  "thag20.1:6.1": "Āraññikā piṇḍapātikā,",
  "thag20.1:6.2": "uñchāpattāgate ratā;",
  "thag20.1:6.3": "Dhunāma maccuno senaṃ,",
  "thag20.1:6.4": "naḷāgāraṃva kuñjaro.",
  "thag20.1:7.1": "Rukkhamūlikā sātatikā,",
  "thag20.1:7.2": "uñchāpattāgate ratā;",
  "thag20.1:7.3": "Dālemu maccuno senaṃ,",
  "thag20.1:7.4": "ajjhattaṃ susamāhitā.",
  "thag20.1:8.1": "Rukkhamūlikā sātatikā,",
  "thag20.1:8.2": "uñchāpattāgate ratā;",
  "thag20.1:8.3": "Dhunāma maccuno senaṃ,",
  "thag20.1:8.4": "naḷāgāraṃva kuñjaro”.",
  "thag20.1:9.1": "“Aṭṭhikaṅkalakuṭike,",
  "thag20.1:9.2": "maṃsanhārupasibbite;",
  "thag20.1:9.3": "Dhiratthu pure duggandhe,",
  "thag20.1:9.4": "paragatte mamāyase.",
  "thag20.1:10.1": "Gūthabhaste taconaddhe,",
  "thag20.1:10.2": "uragaṇḍipisācini;",
  "thag20.1:10.3": "Nava sotāni te kāye,",
  "thag20.1:10.4": "yāni sandanti sabbadā.",
  "thag20.1:11.1": "Tava sarīraṃ navasotaṃ,",
  "thag20.1:11.2": "Duggandhakaraṃ paribandhaṃ;",
  "thag20.1:11.3": "Bhikkhu parivajjayate taṃ,",
  "thag20.1:11.4": "Mīḷhaṃ ca yathā sucikāmo.",
  "thag20.1:12.1": "Evañce taṃ jano jaññā,",
  "thag20.1:12.2": "yathā jānāmi taṃ ahaṃ;",
  "thag20.1:12.3": "Ārakā parivajjeyya,",
  "thag20.1:12.4": "gūthaṭṭhānaṃva pāvuse”.",
  "thag20.1:13.1": "“Evametaṃ mahāvīra,",
  "thag20.1:13.2": "yathā samaṇa bhāsasi;",
  "thag20.1:13.3": "Ettha ceke visīdanti,",
  "thag20.1:13.4": "paṅkamhiva jaraggavo”.",
  "thag20.1:14.1": "“Ākāsamhi haliddiyā,",
  "thag20.1:14.2": "yo maññetha rajetave;",
  "thag20.1:14.3": "Aññena vāpi raṅgena,",
  "thag20.1:14.4": "vighātudayameva taṃ.",
  "thag20.1:15.1": "Tadākāsasamaṃ cittaṃ,",
  "thag20.1:15.2": "ajjhattaṃ susamāhitaṃ;",
  "thag20.1:15.3": "Mā pāpacitte āsādi,",
  "thag20.1:15.4": "aggikhandhaṃva pakkhimā”.",
  "thag20.1:16.1": "“Passa cittakataṃ bimbaṃ,",
  "thag20.1:16.2": "arukāyaṃ samussitaṃ;",
  "thag20.1:16.3": "Āturaṃ bahusaṅkappaṃ,",
  "thag20.1:16.4": "yassa natthi dhuvaṃ ṭhiti.",
  "thag20.1:17.1": "Passa cittakataṃ rūpaṃ,",
  "thag20.1:17.2": "maṇinā kuṇḍalena ca;",
  "thag20.1:17.3": "Aṭṭhiṃ tacena onaddhaṃ,",
  "thag20.1:17.4": "saha vatthehi sobhati.",
  "thag20.1:18.1": "Alattakakatā pādā,",
  "thag20.1:18.2": "mukhaṃ cuṇṇakamakkhitaṃ;",
  "thag20.1:18.3": "Alaṃ bālassa mohāya,",
  "thag20.1:18.4": "no ca pāragavesino.",
  "thag20.1:19.1": "Aṭṭhapadakatā kesā,",
  "thag20.1:19.2": "nettā añjanamakkhitā;",
  "thag20.1:19.3": "Alaṃ bālassa mohāya,",
  "thag20.1:19.4": "no ca pāragavesino.",
  "thag20.1:20.1": "Añjanīva navā cittā,",
  "thag20.1:20.2": "pūtikāyo alaṅkato;",
  "thag20.1:20.3": "Alaṃ bālassa mohāya,",
  "thag20.1:20.4": "no ca pāragavesino.",
  "thag20.1:21.1": "Odahi migavo pāsaṃ,",
  "thag20.1:21.2": "nāsadā vāguraṃ migo;",
  "thag20.1:21.3": "Bhutvā nivāpaṃ gacchāma,",
  "thag20.1:21.4": "kaddante migabandhake.",
  "thag20.1:22.1": "Chinno pāso migavassa,",
  "thag20.1:22.2": "nāsadā vāguraṃ migo;",
  "thag20.1:22.3": "Bhutvā nivāpaṃ gacchāma,",
  "thag20.1:22.4": "socante migaluddake”.",
  "thag20.1:23.1": "“Tadāsi yaṃ bhiṃsanakaṃ,",
  "thag20.1:23.2": "tadāsi lomahaṃsanaṃ;",
  "thag20.1:23.3": "Anekākārasampanne,",
  "thag20.1:23.4": "sāriputtamhi nibbute.",
  "thag20.1:24.1": "Aniccā vata saṅkhārā,",
  "thag20.1:24.2": "uppādavayadhammino;",
  "thag20.1:24.3": "Upajjitvā nirujjhanti,",
  "thag20.1:24.4": "tesaṃ vūpasamo sukho.",
  "thag20.1:25.1": "Sukhumaṃ te paṭivijjhanti,",
  "thag20.1:25.2": "vālaggaṃ usunā yathā;",
  "thag20.1:25.3": "Ye pañcakkhandhe passanti,",
  "thag20.1:25.4": "parato no ca attato.",
  "thag20.1:26.1": "Ye ca passanti saṅkhāre,",
  "thag20.1:26.2": "parato no ca attato;",
  "thag20.1:26.3": "Paccabyādhiṃsu nipuṇaṃ,",
  "thag20.1:26.4": "vālaggaṃ usunā yathā.",
  "thag20.1:27.1": "Sattiyā viya omaṭṭho,",
  "thag20.1:27.2": "ḍayhamānova matthake;",
  "thag20.1:27.3": "Kāmarāgappahānāya,",
  "thag20.1:27.4": "sato bhikkhu paribbaje.",
  "thag20.1:28.1": "Sattiyā viya omaṭṭho,",
  "thag20.1:28.2": "ḍayhamānova matthake;",
  "thag20.1:28.3": "Bhavarāgappahānāya,",
  "thag20.1:28.4": "sato bhikkhu paribbaje.",
  "thag20.1:29.1": "Codito bhāvitattena,",
  "thag20.1:29.2": "sarīrantimadhārinā;",
  "thag20.1:29.3": "Migāramātupāsādaṃ,",
  "thag20.1:29.4": "pādaṅguṭṭhena kampayiṃ.",
  "thag20.1:30.1": "Nayidaṃ sithilamārabbha,",
  "thag20.1:30.2": "nayidaṃ appena thāmasā;",
  "thag20.1:30.3": "Nibbānamadhigantabbaṃ,",
  "thag20.1:30.4": "sabbaganthapamocanaṃ.",
  "thag20.1:31.1": "Ayañca daharo bhikkhu,",
  "thag20.1:31.2": "ayamuttamaporiso;",
  "thag20.1:31.3": "Dhāreti antimaṃ dehaṃ,",
  "thag20.1:31.4": "jetvā māraṃ savāhiniṃ.",
  "thag20.1:32.1": "Vivaramanupabhanti vijjutā,",
  "thag20.1:32.2": "Vebhārassa ca paṇḍavassa ca;",
  "thag20.1:32.3": "Nagavivaragato jhāyati,",
  "thag20.1:32.4": "Putto appaṭimassa tādino.",
  "thag20.1:33.1": "Upasanto uparato,",
  "thag20.1:33.2": "pantasenāsano muni;",
  "thag20.1:33.3": "Dāyādo buddhaseṭṭhassa,",
  "thag20.1:33.4": "brahmunā abhivandito”.",
  "thag20.1:34.1": "“Upasantaṃ uparataṃ,",
  "thag20.1:34.2": "pantasenāsanaṃ muniṃ;",
  "thag20.1:34.3": "Dāyādaṃ buddhaseṭṭhassa,",
  "thag20.1:34.4": "vanda brāhmaṇa kassapaṃ.",
  "thag20.1:35.1": "Yo ca jātisataṃ gacche,",
  "thag20.1:35.2": "sabbā brāhmaṇajātiyo;",
  "thag20.1:35.3": "Sottiyo vedasampanno,",
  "thag20.1:35.4": "manussesu punappunaṃ.",
  "thag20.1:36.1": "Ajjhāyakopi ce assa,",
  "thag20.1:36.2": "tiṇṇaṃ vedāna pāragū;",
  "thag20.1:36.3": "Etassa vandanāyetaṃ,",
  "thag20.1:36.4": "kalaṃ nāgghati soḷasiṃ.",
  "thag20.1:37.1": "Yo so aṭṭha vimokkhāni,",
  "thag20.1:37.2": "purebhattaṃ aphassayi;",
  "thag20.1:37.3": "Anulomaṃ paṭilomaṃ,",
  "thag20.1:37.4": "tato piṇḍāya gacchati.",
  "thag20.1:38.1": "Tādisaṃ bhikkhuṃ māsādi,",
  "thag20.1:38.2": "māttānaṃ khaṇi brāhmaṇa;",
  "thag20.1:38.3": "Abhippasādehi manaṃ,",
  "thag20.1:38.4": "arahantamhi tādine;",
  "thag20.1:38.5": "Khippaṃ pañjaliko vanda,",
  "thag20.1:38.6": "mā te vijaṭi matthakaṃ”.",
  "thag20.1:39.1": "“Neso passati saddhammaṃ,",
  "thag20.1:39.2": "saṃsārena purakkhato;",
  "thag20.1:39.3": "Adhogamaṃ jimhapathaṃ,",
  "thag20.1:39.4": "kummaggamanudhāvati.",
  "thag20.1:40.1": "Kimīva mīḷhasallitto,",
  "thag20.1:40.2": "saṅkhāre adhimucchito;",
  "thag20.1:40.3": "Pagāḷho lābhasakkāre,",
  "thag20.1:40.4": "tuccho gacchati poṭṭhilo”.",
  "thag20.1:41.1": "“Imañca passa āyantaṃ,",
  "thag20.1:41.2": "sāriputtaṃ sudassanaṃ;",
  "thag20.1:41.3": "Vimuttaṃ ubhatobhāge,",
  "thag20.1:41.4": "ajjhattaṃ susamāhitaṃ.",
  "thag20.1:42.1": "Visallaṃ khīṇasaṃyogaṃ,",
  "thag20.1:42.2": "tevijjaṃ maccuhāyinaṃ;",
  "thag20.1:42.3": "Dakkhiṇeyyaṃ manussānaṃ,",
  "thag20.1:42.4": "puññakkhettaṃ anuttaraṃ”.",
  "thag20.1:43.1": "“Ete sambahulā devā,",
  "thag20.1:43.2": "iddhimanto yasassino;",
  "thag20.1:43.3": "Dasa devasahassāni,",
  "thag20.1:43.4": "sabbe brahmapurohitā;",
  "thag20.1:43.5": "Moggallānaṃ namassantā,",
  "thag20.1:43.6": "tiṭṭhanti pañjalīkatā.",
  "thag20.1:44.1": "‘Namo te purisājañña,",
  "thag20.1:44.2": "namo te purisuttama;",
  "thag20.1:44.3": "Yassa te āsavā khīṇā,",
  "thag20.1:44.4": "dakkhiṇeyyosi mārisa’.",
  "thag20.1:45.1": "Pūjito naradevena,",
  "thag20.1:45.2": "uppanno maraṇābhibhū;",
  "thag20.1:45.3": "Puṇḍarīkaṃva toyena,",
  "thag20.1:45.4": "saṅkhārenupalippati.",
  "thag20.1:46.1": "Yassa muhuttena sahassadhā loko,",
  "thag20.1:46.2": "Saṃvidito sabrahmakappo vasi;",
  "thag20.1:46.3": "Iddhiguṇe cutupapāte kāle,",
  "thag20.1:46.4": "Passati devatā sa bhikkhu”.",
  "thag20.1:47.1": "“Sāriputtova paññāya,",
  "thag20.1:47.2": "sīlena upasamena ca;",
  "thag20.1:47.3": "Yopi pāraṅgato bhikkhu,",
  "thag20.1:47.4": "etāvaparamo siyā.",
  "thag20.1:48.1": "Koṭisatasahassassa,",
  "thag20.1:48.2": "Attabhāvaṃ khaṇena nimmine;",
  "thag20.1:48.3": "Ahaṃ vikubbanāsu kusalo,",
  "thag20.1:48.4": "Vasībhūtomhi iddhiyā.",
  "thag20.1:49.1": "Samādhivijjāvasipāramīgato,",
  "thag20.1:49.2": "Moggallānagotto asitassa sāsane;",
  "thag20.1:49.3": "Dhīro samucchindi samāhitindriyo,",
  "thag20.1:49.4": "Nāgo yathā pūtilataṃva bandhanaṃ.",
  "thag20.1:50.1": "Pariciṇṇo mayā satthā,",
  "thag20.1:50.2": "kataṃ buddhassa sāsanaṃ;",
  "thag20.1:50.3": "Ohito garuko bhāro,",
  "thag20.1:50.4": "bhavanetti samūhatā.",
  "thag20.1:51.1": "Yassa catthāya pabbajito,",
  "thag20.1:51.2": "agārasmānagāriyaṃ;",
  "thag20.1:51.3": "So me attho anuppatto,",
  "thag20.1:51.4": "sabbasaṃyojanakkhayo.",
  "thag20.1:52.1": "Kīdiso nirayo āsi,",
  "thag20.1:52.2": "yattha dussī apaccatha;",
  "thag20.1:52.3": "Vidhuraṃ sāvakamāsajja,",
  "thag20.1:52.4": "kakusandhañca brāhmaṇaṃ.",
  "thag20.1:53.1": "Sataṃ āsi ayosaṅkū,",
  "thag20.1:53.2": "sabbe paccattavedanā;",
  "thag20.1:53.3": "Īdiso nirayo āsi,",
  "thag20.1:53.4": "yattha dussī apaccatha;",
  "thag20.1:53.5": "Vidhuraṃ sāvakamāsajja,",
  "thag20.1:53.6": "kakusandhañca brāhmaṇaṃ.",
  "thag20.1:54.1": "Yo etamabhijānāti,",
  "thag20.1:54.2": "bhikkhu buddhassa sāvako;",
  "thag20.1:54.3": "Tādisaṃ bhikkhumāsajja,",
  "thag20.1:54.4": "kaṇha dukkhaṃ nigacchasi.",
  "thag20.1:55.1": "Majjhesarasmiṃ tiṭṭhanti,",
  "thag20.1:55.2": "vimānā kappaṭhāyino;",
  "thag20.1:55.3": "Veḷuriyavaṇṇā rucirā,",
  "thag20.1:55.4": "accimanto pabhassarā;",
  "thag20.1:55.5": "Accharā tattha naccanti,",
  "thag20.1:55.6": "puthu nānattavaṇṇiyo.",
  "thag20.1:56.1": "Yo etamabhijānāti,",
  "thag20.1:56.2": "…",
  "thag20.1:56.3": "pe…",
  "thag20.1:56.4": "kaṇha dukkhaṃ nigacchasi.",
  "thag20.1:57.1": "Yo ve buddhena codito,",
  "thag20.1:57.2": "bhikkhusaṃghassa pekkhato;",
  "thag20.1:57.3": "Migāramātupāsādaṃ,",
  "thag20.1:57.4": "pādaṅguṭṭhena kampayi.",
  "thag20.1:58.1": "Yo etamabhijānāti,",
  "thag20.1:58.2": "…",
  "thag20.1:58.3": "pe…",
  "thag20.1:58.4": "kaṇha dukkhaṃ nigacchasi.",
  "thag20.1:59.1": "Yo vejayantapāsādaṃ,",
  "thag20.1:59.2": "pādaṅguṭṭhena kampayi;",
  "thag20.1:59.3": "Iddhibalenupatthaddho,",
  "thag20.1:59.4": "saṃvejesi ca devatā.",
  "thag20.1:60.1": "Yo etamabhijānāti,",
  "thag20.1:60.2": "…",
  "thag20.1:60.3": "pe…",
  "thag20.1:60.4": "kaṇha dukkhaṃ nigacchasi.",
  "thag20.1:61.1": "Yo vejayantapāsāde,",
  "thag20.1:61.2": "sakkaṃ so paripucchati;",
  "thag20.1:61.3": "Api āvuso jānāsi,",
  "thag20.1:61.4": "taṇhakkhayavimuttiyo;",
  "thag20.1:61.5": "Tassa sakko viyākāsi,",
  "thag20.1:61.6": "pañhaṃ puṭṭho yathātathaṃ”.",
  "thag20.1:62.1": "“Yo etamabhijānāti,",
  "thag20.1:62.2": "…",
  "thag20.1:62.3": "pe…",
  "thag20.1:62.4": "kaṇha dukkhaṃ nigacchasi.",
  "thag20.1:63.1": "Yo brahmānaṃ paripucchati,",
  "thag20.1:63.2": "Sudhammāyaṃ ṭhito sabhaṃ;",
  "thag20.1:63.3": "Ajjāpi tyāvuso sā diṭṭhi,",
  "thag20.1:63.4": "Yā te diṭṭhi pure ahu;",
  "thag20.1:63.5": "Passasi vītivattantaṃ,",
  "thag20.1:63.6": "Brahmaloke pabhassaraṃ.",
  "thag20.1:64.1": "Tassa brahmā viyākāsi,",
  "thag20.1:64.2": "pañhaṃ puṭṭho yathātathaṃ;",
  "thag20.1:64.3": "Na me mārisa sā diṭṭhi,",
  "thag20.1:64.4": "yā me diṭṭhi pure ahu.",
  "thag20.1:65.1": "Passāmi vītivattantaṃ,",
  "thag20.1:65.2": "brahmaloke pabhassaraṃ;",
  "thag20.1:65.3": "Sohaṃ ajja kathaṃ vajjaṃ,",
  "thag20.1:65.4": "ahaṃ niccomhi sassato”.",
  "thag20.1:66.1": "“Yo etamabhijānāti,",
  "thag20.1:66.2": "…",
  "thag20.1:66.3": "pe…",
  "thag20.1:66.4": "kaṇha dukkhaṃ nigacchasi.",
  "thag20.1:67.1": "Yo mahāneruno kūṭaṃ,",
  "thag20.1:67.2": "vimokkhena aphassayi;",
  "thag20.1:67.3": "Vanaṃ pubbavidehānaṃ,",
  "thag20.1:67.4": "ye ca bhūmisayā narā.",
  "thag20.1:68.1": "Yo etamabhijānāti,",
  "thag20.1:68.2": "bhikkhu buddhassa sāvako;",
  "thag20.1:68.3": "Tādisaṃ bhikkhumāsajja,",
  "thag20.1:68.4": "kaṇha dukkhaṃ nigacchasi.",
  "thag20.1:69.1": "Na ve aggi cetayati,",
  "thag20.1:69.2": "ahaṃ bālaṃ ḍahāmīti;",
  "thag20.1:69.3": "Bālova jalitaṃ aggiṃ,",
  "thag20.1:69.4": "āsajja naṃ paḍayhati.",
  "thag20.1:70.1": "Evamevaṃ tuvaṃ māra,",
  "thag20.1:70.2": "āsajja naṃ tathāgataṃ;",
  "thag20.1:70.3": "Sayaṃ ḍahissasi attānaṃ,",
  "thag20.1:70.4": "bālo aggiṃva samphusaṃ.",
  "thag20.1:71.1": "Apuññaṃ pasavī māro,",
  "thag20.1:71.2": "āsajja naṃ tathāgataṃ;",
  "thag20.1:71.3": "Kiṃ nu maññasi pāpima,",
  "thag20.1:71.4": "na me pāpaṃ vipaccati.",
  "thag20.1:72.1": "Karato te cīyate pāpaṃ,",
  "thag20.1:72.2": "cirarattāya antaka;",
  "thag20.1:72.3": "Māra nibbinda buddhamhā,",
  "thag20.1:72.4": "āsaṃ mākāsi bhikkhusu”.",
  "thag20.1:73.1": "“Iti māraṃ atajjesi,",
  "thag20.1:73.2": "bhikkhu bhesakaḷāvane;",
  "thag20.1:73.3": "Tato so dummano yakkho,",
  "thag20.1:73.4": "tatthevantaradhāyathā”ti.",
  "thag20.1:74.1": "Itthaṃ sudaṃ āyasmā mahāmoggallāno thero gāthāyo abhāsitthāti.",
  "thag20.1:75.1": "Saṭṭhinipāto niṭṭhito.",
  "thag20.1:76.1": "Tatruddānaṃ",
  "thag20.1:77.1": "Saṭṭhikamhi nipātamhi,",
  "thag20.1:77.2": "moggallāno mahiddhiko;",
  "thag20.1:77.3": "Ekova theragāthāyo,",
  "thag20.1:77.4": "aṭṭhasaṭṭhi bhavanti tāti."
}