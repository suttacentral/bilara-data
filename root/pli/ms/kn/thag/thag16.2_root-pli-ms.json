{
  "thag16.2:1.1": "Theragāthā",
  "thag16.2:2.1": "Vīsatinipāta",
  "thag16.2:3.1": "Paṭhamavagga",
  "thag16.2:4.1": "16.2 Pārāpariyattheragāthā",
  "thag16.2:5.1": "“Samaṇassa ahu cintā,",
  "thag16.2:5.2": "pārāpariyassa bhikkhuno;",
  "thag16.2:5.3": "Ekakassa nisinnassa,",
  "thag16.2:5.4": "pavivittassa jhāyino.",
  "thag16.2:6.1": "Kimānupubbaṃ puriso,",
  "thag16.2:6.2": "kiṃ vataṃ kiṃ samācāraṃ;",
  "thag16.2:6.3": "Attano kiccakārīssa,",
  "thag16.2:6.4": "na ca kañci viheṭhaye.",
  "thag16.2:7.1": "Indriyāni manussānaṃ,",
  "thag16.2:7.2": "hitāya ahitāya ca;",
  "thag16.2:7.3": "Arakkhitāni ahitāya,",
  "thag16.2:7.4": "rakkhitāni hitāya ca.",
  "thag16.2:8.1": "Indriyāneva sārakkhaṃ,",
  "thag16.2:8.2": "indriyāni ca gopayaṃ;",
  "thag16.2:8.3": "Attano kiccakārīssa,",
  "thag16.2:8.4": "na ca kañci viheṭhaye.",
  "thag16.2:9.1": "Cakkhundriyañce rūpesu,",
  "thag16.2:9.2": "gacchantaṃ anivārayaṃ;",
  "thag16.2:9.3": "Anādīnavadassāvī,",
  "thag16.2:9.4": "so dukkhā na hi muccati.",
  "thag16.2:10.1": "Sotindriyañce saddesu,",
  "thag16.2:10.2": "gacchantaṃ anivārayaṃ;",
  "thag16.2:10.3": "Anādīnavadassāvī,",
  "thag16.2:10.4": "so dukkhā na hi muccati.",
  "thag16.2:11.1": "Anissaraṇadassāvī,",
  "thag16.2:11.2": "gandhe ce paṭisevati;",
  "thag16.2:11.3": "Na so muccati dukkhamhā,",
  "thag16.2:11.4": "gandhesu adhimucchito.",
  "thag16.2:12.1": "Ambilaṃ madhuraggañca,",
  "thag16.2:12.2": "tittakaggamanussaraṃ;",
  "thag16.2:12.3": "Rasataṇhāya gadhito,",
  "thag16.2:12.4": "hadayaṃ nāvabujjhati.",
  "thag16.2:13.1": "Subhānyappaṭikūlāni,",
  "thag16.2:13.2": "phoṭṭhabbāni anussaraṃ;",
  "thag16.2:13.3": "Ratto rāgādhikaraṇaṃ,",
  "thag16.2:13.4": "vividhaṃ vindate dukhaṃ.",
  "thag16.2:14.1": "Manaṃ cetehi dhammehi,",
  "thag16.2:14.2": "yo na sakkoti rakkhituṃ;",
  "thag16.2:14.3": "Tato naṃ dukkhamanveti,",
  "thag16.2:14.4": "sabbehetehi pañcahi.",
  "thag16.2:15.1": "Pubbalohitasampuṇṇaṃ,",
  "thag16.2:15.2": "bahussa kuṇapassa ca;",
  "thag16.2:15.3": "Naravīrakataṃ vagguṃ,",
  "thag16.2:15.4": "samuggamiva cittitaṃ.",
  "thag16.2:16.1": "Kaṭukaṃ madhurassādaṃ,",
  "thag16.2:16.2": "piyanibandhanaṃ dukhaṃ;",
  "thag16.2:16.3": "Khuraṃva madhunā littaṃ,",
  "thag16.2:16.4": "ullihaṃ nāvabujjhati.",
  "thag16.2:17.1": "Itthirūpe itthisare,",
  "thag16.2:17.2": "phoṭṭhabbepi ca itthiyā;",
  "thag16.2:17.3": "Itthigandhesu sāratto,",
  "thag16.2:17.4": "vividhaṃ vindate dukhaṃ.",
  "thag16.2:18.1": "Itthisotāni sabbāni,",
  "thag16.2:18.2": "sandanti pañca pañcasu;",
  "thag16.2:18.3": "Tesamāvaraṇaṃ kātuṃ,",
  "thag16.2:18.4": "yo sakkoti vīriyavā.",
  "thag16.2:19.1": "So atthavā so dhammaṭṭho,",
  "thag16.2:19.2": "so dakkho so vicakkhaṇo;",
  "thag16.2:19.3": "Kareyya ramamānopi,",
  "thag16.2:19.4": "kiccaṃ dhammatthasaṃhitaṃ.",
  "thag16.2:20.1": "Atho sīdati saññuttaṃ,",
  "thag16.2:20.2": "vajje kiccaṃ niratthakaṃ;",
  "thag16.2:20.3": "‘Na taṃ kiccan’ti maññitvā,",
  "thag16.2:20.4": "appamatto vicakkhaṇo.",
  "thag16.2:21.1": "Yañca atthena saññuttaṃ,",
  "thag16.2:21.2": "yā ca dhammagatā rati;",
  "thag16.2:21.3": "Taṃ samādāya vattetha,",
  "thag16.2:21.4": "sā hi ve uttamā rati.",
  "thag16.2:22.1": "Uccāvacehupāyehi,",
  "thag16.2:22.2": "Paresamabhijigīsati;",
  "thag16.2:22.3": "Hantvā vadhitvā atha socayitvā,",
  "thag16.2:22.4": "Ālopati sāhasā yo paresaṃ.",
  "thag16.2:23.1": "Tacchanto āṇiyā āṇiṃ,",
  "thag16.2:23.2": "nihanti balavā yathā;",
  "thag16.2:23.3": "Indriyānindriyeheva,",
  "thag16.2:23.4": "nihanti kusalo tathā.",
  "thag16.2:24.1": "Saddhaṃ vīriyaṃ samādhiñca,",
  "thag16.2:24.2": "satipaññañca bhāvayaṃ;",
  "thag16.2:24.3": "Pañca pañcahi hantvāna,",
  "thag16.2:24.4": "anīgho yāti brāhmaṇo.",
  "thag16.2:25.1": "So atthavā so dhammaṭṭho,",
  "thag16.2:25.2": "katvā vākyānusāsaniṃ;",
  "thag16.2:25.3": "Sabbena sabbaṃ buddhassa,",
  "thag16.2:25.4": "so naro sukhamedhatī”ti.",
  "thag16.2:26.1": "…",
  "thag16.2:26.2": "Pārāpariyo thero …."
}