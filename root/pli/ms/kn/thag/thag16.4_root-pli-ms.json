{
  "thag16.4:1.1": "Theragāthā",
  "thag16.4:2.1": "Vīsatinipāta",
  "thag16.4:3.1": "Paṭhamavagga",
  "thag16.4:4.1": "16.4. Raṭṭhapālattheragāthā",
  "thag16.4:5.1": "“Passa cittakataṃ bimbaṃ,",
  "thag16.4:5.2": "arukāyaṃ samussitaṃ;",
  "thag16.4:5.3": "Āturaṃ bahusaṅkappaṃ,",
  "thag16.4:5.4": "yassa natthi dhuvaṃ ṭhiti.",
  "thag16.4:6.1": "Passa cittakataṃ rūpaṃ,",
  "thag16.4:6.2": "maṇinā kuṇḍalena ca;",
  "thag16.4:6.3": "Aṭṭhiṃ tacena onaddhaṃ,",
  "thag16.4:6.4": "saha vatthehi sobhati.",
  "thag16.4:7.1": "Alattakakatā pādā,",
  "thag16.4:7.2": "mukhaṃ cuṇṇakamakkhitaṃ;",
  "thag16.4:7.3": "Alaṃ bālassa mohāya,",
  "thag16.4:7.4": "no ca pāragavesino.",
  "thag16.4:8.1": "Aṭṭhapadakatā kesā,",
  "thag16.4:8.2": "nettā añjanamakkhitā;",
  "thag16.4:8.3": "Alaṃ bālassa mohāya,",
  "thag16.4:8.4": "no ca pāragavesino.",
  "thag16.4:9.1": "Añjanīva navā cittā,",
  "thag16.4:9.2": "pūtikāyo alaṅkato;",
  "thag16.4:9.3": "Alaṃ bālassa mohāya,",
  "thag16.4:9.4": "no ca pāragavesino.",
  "thag16.4:10.1": "Odahi migavo pāsaṃ,",
  "thag16.4:10.2": "nāsadā vāguraṃ migo;",
  "thag16.4:10.3": "Bhutvā nivāpaṃ gacchāma,",
  "thag16.4:10.4": "kandante migabandhake.",
  "thag16.4:11.1": "Chinno pāso migavassa,",
  "thag16.4:11.2": "nāsadā vāguraṃ migo;",
  "thag16.4:11.3": "Bhutvā nivāpaṃ gacchāma,",
  "thag16.4:11.4": "socante migaluddake.",
  "thag16.4:12.1": "Passāmi loke sadhane manusse,",
  "thag16.4:12.2": "Laddhāna vittaṃ na dadanti mohā;",
  "thag16.4:12.3": "Luddhā dhanaṃ sannicayaṃ karonti,",
  "thag16.4:12.4": "Bhiyyova kāme abhipatthayanti.",
  "thag16.4:13.1": "Rājā pasayhappathaviṃ vijetvā,",
  "thag16.4:13.2": "Sasāgarantaṃ mahimāvasanto;",
  "thag16.4:13.3": "Oraṃ samuddassa atittarūpo,",
  "thag16.4:13.4": "Pāraṃ samuddassapi patthayetha.",
  "thag16.4:14.1": "Rājā ca aññe ca bahū manussā,",
  "thag16.4:14.2": "Avītataṇhā maraṇaṃ upenti;",
  "thag16.4:14.3": "Ūnāva hutvāna jahanti dehaṃ,",
  "thag16.4:14.4": "Kāmehi lokamhi na hatthi titti.",
  "thag16.4:15.1": "Kandanti naṃ ñātī pakiriya kese,",
  "thag16.4:15.2": "Aho vatā no amarāti cāhu;",
  "thag16.4:15.3": "Vatthena naṃ pārutaṃ nīharitvā,",
  "thag16.4:15.4": "Citaṃ samodhāya tato ḍahanti.",
  "thag16.4:16.1": "So ḍayhati sūlehi tujjamāno,",
  "thag16.4:16.2": "Ekena vatthena pahāya bhoge;",
  "thag16.4:16.3": "Na mīyamānassa bhavanti tāṇā,",
  "thag16.4:16.4": "Ñātī ca mittā atha vā sahāyā.",
  "thag16.4:17.1": "Dāyādakā tassa dhanaṃ haranti,",
  "thag16.4:17.2": "Satto pana gacchati yena kammaṃ;",
  "thag16.4:17.3": "Na mīyamānaṃ dhanamanveti kiñci,",
  "thag16.4:17.4": "Puttā ca dārā ca dhanañca raṭṭhaṃ.",
  "thag16.4:18.1": "Na dīghamāyuṃ labhate dhanena,",
  "thag16.4:18.2": "Na cāpi vittena jaraṃ vihanti;",
  "thag16.4:18.3": "Appaṃ hidaṃ jīvitamāhu dhīrā,",
  "thag16.4:18.4": "Asassataṃ vippariṇāmadhammaṃ.",
  "thag16.4:19.1": "Aḍḍhā daliddā ca phusanti phassaṃ,",
  "thag16.4:19.2": "Bālo ca dhīro ca tatheva phuṭṭho;",
  "thag16.4:19.3": "Bālo hi bālyā vadhitova seti,",
  "thag16.4:19.4": "Dhīro ca no vedhati phassaphuṭṭho.",
  "thag16.4:20.1": "Tasmā hi paññāva dhanena seyyā,",
  "thag16.4:20.2": "Yāya vosānamidhādhigacchati;",
  "thag16.4:20.3": "Abyositattā hi bhavābhavesu,",
  "thag16.4:20.4": "Pāpāni kammāni karoti mohā.",
  "thag16.4:21.1": "Upeti gabbhañca parañca lokaṃ,",
  "thag16.4:21.2": "Saṃsāramāpajja paramparāya;",
  "thag16.4:21.3": "Tassappapañño abhisaddahanto,",
  "thag16.4:21.4": "Upeti gabbhañca parañca lokaṃ.",
  "thag16.4:22.1": "Coro yathā sandhimukhe gahīto,",
  "thag16.4:22.2": "Sakammunā haññati pāpadhammo;",
  "thag16.4:22.3": "Evaṃ pajā pecca paramhi loke,",
  "thag16.4:22.4": "Sakammunā haññati pāpadhammo.",
  "thag16.4:23.1": "Kāmā hi citrā madhurā manoramā,",
  "thag16.4:23.2": "Virūparūpena mathenti cittaṃ;",
  "thag16.4:23.3": "Ādīnavaṃ kāmaguṇesu disvā,",
  "thag16.4:23.4": "Tasmā ahaṃ pabbajitomhi rāja.",
  "thag16.4:24.1": "Dumapphalānīva patanti māṇavā,",
  "thag16.4:24.2": "Daharā ca vuḍḍhā ca sarīrabhedā;",
  "thag16.4:24.3": "Etampi disvā pabbajitomhi rāja,",
  "thag16.4:24.4": "Apaṇṇakaṃ sāmaññameva seyyo.",
  "thag16.4:25.1": "Saddhāyāhaṃ pabbajito,",
  "thag16.4:25.2": "upeto jinasāsane;",
  "thag16.4:25.3": "Avañjhā mayhaṃ pabbajjā,",
  "thag16.4:25.4": "anaṇo bhuñjāmi bhojanaṃ.",
  "thag16.4:26.1": "Kāme ādittato disvā,",
  "thag16.4:26.2": "Jātarūpāni satthato;",
  "thag16.4:26.3": "Gabbhavokkantito dukkhaṃ,",
  "thag16.4:26.4": "Nirayesu mahabbhayaṃ.",
  "thag16.4:27.1": "Etamādīnavaṃ ñatvā,",
  "thag16.4:27.2": "saṃvegaṃ alabhiṃ tadā;",
  "thag16.4:27.3": "Sohaṃ viddho tadā santo,",
  "thag16.4:27.4": "sampatto āsavakkhayaṃ.",
  "thag16.4:28.1": "Pariciṇṇo mayā satthā,",
  "thag16.4:28.2": "kataṃ buddhassa sāsanaṃ;",
  "thag16.4:28.3": "Ohito garuko bhāro,",
  "thag16.4:28.4": "bhavanetti samūhatā.",
  "thag16.4:29.1": "Yassatthāya pabbajito,",
  "thag16.4:29.2": "agārasmānagāriyaṃ;",
  "thag16.4:29.3": "So me attho anuppatto,",
  "thag16.4:29.4": "sabbasaṃyojanakkhayo”ti.",
  "thag16.4:30.1": "…",
  "thag16.4:30.2": "Raṭṭhapālo thero …."
}