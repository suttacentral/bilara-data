{
  "thag17.1:1.1": "Theragāthā",
  "thag17.1:2.1": "Tiṃsanipāta",
  "thag17.1:3.1": "Paṭhamavagga",
  "thag17.1:4.1": "17.1. Phussattheragāthā",
  "thag17.1:5.1": "Pāsādike bahū disvā,",
  "thag17.1:5.2": "bhāvitatte susaṃvute;",
  "thag17.1:5.3": "Isi paṇḍarasagotto,",
  "thag17.1:5.4": "apucchi phussasavhayaṃ.",
  "thag17.1:6.1": "“Kiṃchandā kimadhippāyā,",
  "thag17.1:6.2": "kimākappā bhavissare;",
  "thag17.1:6.3": "Anāgatamhi kālamhi,",
  "thag17.1:6.4": "taṃ me akkhāhi pucchito”.",
  "thag17.1:7.1": "“Suṇohi vacanaṃ mayhaṃ,",
  "thag17.1:7.2": "isipaṇḍarasavhaya;",
  "thag17.1:7.3": "Sakkaccaṃ upadhārehi,",
  "thag17.1:7.4": "ācikkhissāmyanāgataṃ.",
  "thag17.1:8.1": "Kodhanā upanāhī ca,",
  "thag17.1:8.2": "makkhī thambhī saṭhā bahū;",
  "thag17.1:8.3": "Ussukī nānāvādā ca,",
  "thag17.1:8.4": "bhavissanti anāgate.",
  "thag17.1:9.1": "Aññātamānino dhamme,",
  "thag17.1:9.2": "gambhīre tīragocarā;",
  "thag17.1:9.3": "Lahukā agarū dhamme,",
  "thag17.1:9.4": "aññamaññamagāravā.",
  "thag17.1:10.1": "Bahū ādīnavā loke,",
  "thag17.1:10.2": "uppajjissantyanāgate;",
  "thag17.1:10.3": "Sudesitaṃ imaṃ dhammaṃ,",
  "thag17.1:10.4": "kilesessanti dummatī.",
  "thag17.1:11.1": "Guṇahīnāpi saṃghamhi,",
  "thag17.1:11.2": "voharantā visāradā;",
  "thag17.1:11.3": "Balavanto bhavissanti,",
  "thag17.1:11.4": "mukharā assutāvino.",
  "thag17.1:12.1": "Guṇavantopi saṃghamhi,",
  "thag17.1:12.2": "voharantā yathātthato;",
  "thag17.1:12.3": "Dubbalā te bhavissanti,",
  "thag17.1:12.4": "hirīmanā anatthikā.",
  "thag17.1:13.1": "Rajataṃ jātarūpañca,",
  "thag17.1:13.2": "khettaṃ vatthumajeḷakaṃ;",
  "thag17.1:13.3": "Dāsidāsañca dummedhā,",
  "thag17.1:13.4": "sādiyissantyanāgate.",
  "thag17.1:14.1": "Ujjhānasaññino bālā,",
  "thag17.1:14.2": "sīlesu asamāhitā;",
  "thag17.1:14.3": "Unnaḷā vicarissanti,",
  "thag17.1:14.4": "kalahābhiratā magā.",
  "thag17.1:15.1": "Uddhatā ca bhavissanti,",
  "thag17.1:15.2": "nīlacīvarapārutā;",
  "thag17.1:15.3": "Kuhā thaddhā lapā siṅgī,",
  "thag17.1:15.4": "carissantyariyā viya.",
  "thag17.1:16.1": "Telasaṇṭhehi kesehi,",
  "thag17.1:16.2": "capalā añjanakkhikā;",
  "thag17.1:16.3": "Rathiyāya gamissanti,",
  "thag17.1:16.4": "dantavaṇṇikapārutā.",
  "thag17.1:17.1": "Ajegucchaṃ vimuttehi,",
  "thag17.1:17.2": "surattaṃ arahaddhajaṃ;",
  "thag17.1:17.3": "Jigucchissanti kāsāvaṃ,",
  "thag17.1:17.4": "odātesu samucchitā.",
  "thag17.1:18.1": "Lābhakāmā bhavissanti,",
  "thag17.1:18.2": "kusītā hīnavīriyā;",
  "thag17.1:18.3": "Kicchantā vanapatthāni,",
  "thag17.1:18.4": "gāmantesu vasissare.",
  "thag17.1:19.1": "Ye ye lābhaṃ labhissanti,",
  "thag17.1:19.2": "micchājīvaratā sadā;",
  "thag17.1:19.3": "Te teva anusikkhantā,",
  "thag17.1:19.4": "bhajissanti asaṃyatā.",
  "thag17.1:20.1": "Ye ye alābhino lābhaṃ,",
  "thag17.1:20.2": "na te pujjā bhavissare;",
  "thag17.1:20.3": "Supesalepi te dhīre,",
  "thag17.1:20.4": "sevissanti na te tadā.",
  "thag17.1:21.1": "Milakkhurajanaṃ rattaṃ,",
  "thag17.1:21.2": "garahantā sakaṃ dhajaṃ;",
  "thag17.1:21.3": "Titthiyānaṃ dhajaṃ keci,",
  "thag17.1:21.4": "dhārissantyavadātakaṃ.",
  "thag17.1:22.1": "Agāravo ca kāsāve,",
  "thag17.1:22.2": "tadā tesaṃ bhavissati;",
  "thag17.1:22.3": "Paṭisaṅkhā ca kāsāve,",
  "thag17.1:22.4": "bhikkhūnaṃ na bhavissati.",
  "thag17.1:23.1": "Abhibhūtassa dukkhena,",
  "thag17.1:23.2": "sallaviddhassa ruppato;",
  "thag17.1:23.3": "Paṭisaṅkhā mahāghorā,",
  "thag17.1:23.4": "nāgassāsi acintiyā.",
  "thag17.1:24.1": "Chaddanto hi tadā disvā,",
  "thag17.1:24.2": "surattaṃ arahaddhajaṃ;",
  "thag17.1:24.3": "Tāvadeva bhaṇī gāthā,",
  "thag17.1:24.4": "gajo atthopasaṃhitā.",
  "thag17.1:25.1": "Anikkasāvo kāsāvaṃ,",
  "thag17.1:25.2": "yo vatthaṃ paridhassati;",
  "thag17.1:25.3": "Apeto damasaccena,",
  "thag17.1:25.4": "na so kāsāvamarahati.",
  "thag17.1:26.1": "Yo ca vantakasāvassa,",
  "thag17.1:26.2": "sīlesu susamāhito;",
  "thag17.1:26.3": "Upeto damasaccena,",
  "thag17.1:26.4": "sa ve kāsāvamarahati.",
  "thag17.1:27.1": "Vipannasīlo dummedho,",
  "thag17.1:27.2": "pākaṭo kāmakāriyo;",
  "thag17.1:27.3": "Vibbhantacitto nissukko,",
  "thag17.1:27.4": "na so kāsāvamarahati.",
  "thag17.1:28.1": "Yo ca sīlena sampanno,",
  "thag17.1:28.2": "vītarāgo samāhito;",
  "thag17.1:28.3": "Odātamanasaṅkappo,",
  "thag17.1:28.4": "sa ve kāsāvamarahati.",
  "thag17.1:29.1": "Uddhato unnaḷo bālo,",
  "thag17.1:29.2": "sīlaṃ yassa na vijjati;",
  "thag17.1:29.3": "Odātakaṃ arahati,",
  "thag17.1:29.4": "kāsāvaṃ kiṃ karissati.",
  "thag17.1:30.1": "Bhikkhū ca bhikkhuniyo ca,",
  "thag17.1:30.2": "duṭṭhacittā anādarā;",
  "thag17.1:30.3": "Tādīnaṃ mettacittānaṃ,",
  "thag17.1:30.4": "niggaṇhissantyanāgate.",
  "thag17.1:31.1": "Sikkhāpentāpi therehi,",
  "thag17.1:31.2": "bālā cīvaradhāraṇaṃ;",
  "thag17.1:31.3": "Na suṇissanti dummedhā,",
  "thag17.1:31.4": "pākaṭā kāmakāriyā.",
  "thag17.1:32.1": "Te tathā sikkhitā bālā,",
  "thag17.1:32.2": "aññamaññaṃ agāravā;",
  "thag17.1:32.3": "Nādiyissantupajjhāye,",
  "thag17.1:32.4": "khaḷuṅko viya sārathiṃ.",
  "thag17.1:33.1": "Evaṃ anāgataddhānaṃ,",
  "thag17.1:33.2": "paṭipatti bhavissati;",
  "thag17.1:33.3": "Bhikkhūnaṃ bhikkhunīnañca,",
  "thag17.1:33.4": "patte kālamhi pacchime’.",
  "thag17.1:34.1": "Purā āgacchate etaṃ,",
  "thag17.1:34.2": "anāgataṃ mahabbhayaṃ;",
  "thag17.1:34.3": "Subbacā hotha sakhilā,",
  "thag17.1:34.4": "aññamaññaṃ sagāravā.",
  "thag17.1:35.1": "Mettacittā kāruṇikā,",
  "thag17.1:35.2": "Hotha sīlesu saṃvutā;",
  "thag17.1:35.3": "Āraddhavīriyā pahitattā,",
  "thag17.1:35.4": "Niccaṃ daḷhaparakkamā.",
  "thag17.1:36.1": "Pamādaṃ bhayato disvā,",
  "thag17.1:36.2": "Appamādañca khemato;",
  "thag17.1:36.3": "Bhāvethaṭṭhaṅgikaṃ maggaṃ,",
  "thag17.1:36.4": "Phusantā amataṃ padan”ti.",
  "thag17.1:37.1": "…",
  "thag17.1:37.2": "Phusso thero …."
}