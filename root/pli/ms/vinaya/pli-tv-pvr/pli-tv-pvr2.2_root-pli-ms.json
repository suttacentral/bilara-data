{
  "pli-tv-pvr2.2:0.1": "Parivāra",
  "pli-tv-pvr2.2:0.2": "Bhikkhunivibhaṅga",
  "pli-tv-pvr2.2:0.3": "Paṭhamabhāga",
  "pli-tv-pvr2.2:0.4": "Katāpattivāra",
  "pli-tv-pvr2.2:0.5": "1. Pārājikakaṇḍa",
  "pli-tv-pvr2.2:1.1": "Avassutā bhikkhunī avassutassa purisapuggalassa kāyasaṁsaggaṁ sādiyantī kati āpattiyo āpajjati?",
  "pli-tv-pvr2.2:1.2": "Avassutā bhikkhunī avassutassa purisapuggalassa kāyasaṁsaggaṁ sādiyantī tisso āpattiyo āpajjati.",
  "pli-tv-pvr2.2:1.3": "Adhakkhakaṁ ubbhajāṇumaṇḍalaṁ gahaṇaṁ sādiyati, āpatti pārājikassa;",
  "pli-tv-pvr2.2:1.4": "ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassa;",
  "pli-tv-pvr2.2:1.5": "kāyapaṭibaddhaṁ gahaṇaṁ sādiyati, āpatti dukkaṭassa—",
  "pli-tv-pvr2.2:1.6": "avassutā bhikkhunī avassutassa purisapuggalassa kāyasaṁsaggaṁ sādiyantī imā tisso āpattiyo āpajjati. #1",
  "pli-tv-pvr2.2:2.1": "Vajjappaṭicchādikā bhikkhunī vajjaṁ paṭicchādentī kati āpattiyo āpajjati?",
  "pli-tv-pvr2.2:2.2": "Vajjappaṭicchādikā bhikkhunī vajjaṁ paṭicchādentī tisso āpattiyo āpajjati.",
  "pli-tv-pvr2.2:2.3": "Jānaṁ pārājikaṁ dhammaṁ paṭicchādeti, āpatti pārājikassa;",
  "pli-tv-pvr2.2:2.4": "vematikā paṭicchādeti, āpatti thullaccayassa;",
  "pli-tv-pvr2.2:2.5": "ācāravipattiṁ paṭicchādeti, āpatti dukkaṭassa—",
  "pli-tv-pvr2.2:2.6": "vajjappaṭicchādikā bhikkhunī vajjaṁ paṭicchādentī imā tisso āpattiyo āpajjati. #2",
  "pli-tv-pvr2.2:3.1": "Ukkhittānuvattikā bhikkhunī yāvatatiyaṁ samanubhāsanāya na paṭinissajjantī kati āpattiyo āpajjati?",
  "pli-tv-pvr2.2:3.2": "Ukkhittānuvattikā bhikkhunī yāvatatiyaṁ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:3.3": "Ñattiyā dukkaṭaṁ;",
  "pli-tv-pvr2.2:3.4": "dvīhi kammavācāhi thullaccayā;",
  "pli-tv-pvr2.2:3.5": "kammavācāpariyosāne āpatti pārājikassa—",
  "pli-tv-pvr2.2:3.6": "ukkhittānuvattikā bhikkhunī yāvatatiyaṁ samanubhāsanāya na paṭinissajjantī imā tisso āpattiyo āpajjati. #3",
  "pli-tv-pvr2.2:4.1": "Aṭṭhamaṁ vatthuṁ paripūrentī kati āpattiyo āpajjati?",
  "pli-tv-pvr2.2:4.2": "Aṭṭhamaṁ vatthuṁ paripūrentī tisso āpattiyo āpajjati.",
  "pli-tv-pvr2.2:4.3": "Purisena—“itthannāmaṁ okāsaṁ āgacchā”ti vuttā gacchati, āpatti dukkaṭassa;",
  "pli-tv-pvr2.2:4.4": "purisassa hatthapāsaṁ okkantamatte āpatti thullaccayassa;",
  "pli-tv-pvr2.2:4.5": "aṭṭhamaṁ vatthuṁ paripūreti, āpatti pārājikassa—",
  "pli-tv-pvr2.2:4.6": "aṭṭhamaṁ vatthuṁ paripūrentī imā tisso āpattiyo āpajjati. #4",
  "pli-tv-pvr2.2:5.1": "Pārājikā niṭṭhitā.",
  "pli-tv-pvr2.2:6.0": "2. Saṅghādisesakaṇḍa",
  "pli-tv-pvr2.2:6.1": "Ussayavādikā bhikkhunī aḍḍaṁ karontī tisso āpattiyo āpajjati.",
  "pli-tv-pvr2.2:6.2": "Ekassa āroceti, āpatti dukkaṭassa;",
  "pli-tv-pvr2.2:6.3": "dutiyassa āroceti, āpatti thullaccayassa;",
  "pli-tv-pvr2.2:6.4": "aḍḍapariyosāne āpatti saṅghādisesassa. #1",
  "pli-tv-pvr2.2:7.1": "Coriṁ vuṭṭhāpentī tisso āpattiyo āpajjati.",
  "pli-tv-pvr2.2:7.2": "Ñattiyā dukkaṭaṁ;",
  "pli-tv-pvr2.2:7.3": "dvīhi kammavācāhi thullaccayā;",
  "pli-tv-pvr2.2:7.4": "kammavācāpariyosāne āpatti saṅghādisesassa. #2",
  "pli-tv-pvr2.2:8.1": "Ekā gāmantaraṁ gacchantī tisso āpattiyo āpajjati.",
  "pli-tv-pvr2.2:8.2": "Gacchati, āpatti dukkaṭassa;",
  "pli-tv-pvr2.2:8.3": "paṭhamaṁ pādaṁ parikkhepaṁ atikkāmeti, āpatti thullaccayassa;",
  "pli-tv-pvr2.2:8.4": "dutiyaṁ pādaṁ atikkāmeti, āpatti saṅghādisesassa. #3",
  "pli-tv-pvr2.2:9.1": "Samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya gaṇassa chandaṁ osārentī tisso āpattiyo āpajjati.",
  "pli-tv-pvr2.2:9.2": "Ñattiyā dukkaṭaṁ;",
  "pli-tv-pvr2.2:9.3": "dvīhi kammavācāhi thullaccayā;",
  "pli-tv-pvr2.2:9.4": "kammavācāpariyosāne āpatti saṅghādisesassa. #4",
  "pli-tv-pvr2.2:10.1": "Avassutā bhikkhunī avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā bhuñjantī tisso āpattiyo āpajjati.",
  "pli-tv-pvr2.2:10.2": "“Khādissāmi bhuñjissāmī”ti paṭiggaṇhāti, āpatti thullaccayassa;",
  "pli-tv-pvr2.2:10.3": "ajjhohāre ajjhohāre āpatti saṅghādisesassa;",
  "pli-tv-pvr2.2:10.4": "udakadantaponaṁ paṭiggaṇhāti, āpatti dukkaṭassa. #5",
  "pli-tv-pvr2.2:11.1": "“Kiṁ te, ayye, eso purisapuggalo karissati avassuto vā anavassuto vā, yato tvaṁ anavassutā. Iṅgha, ayye, yaṁ te eso purisapuggalo deti khādanīyaṁ vā bhojanīyaṁ vā, taṁ tvaṁ sahatthā paṭiggahetvā khāda vā bhuñja vā”ti uyyojentī tisso āpattiyo āpajjati.",
  "pli-tv-pvr2.2:11.2": "Tassā vacanena khādissāmi bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:11.3": "ajjhohāre ajjhohāre āpatti thullaccayassa;",
  "pli-tv-pvr2.2:11.4": "bhojanapariyosāne āpatti saṅghādisesassa. #6",
  "pli-tv-pvr2.2:12.1": "Kupitā bhikkhunī yāvatatiyaṁ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:12.2": "Ñattiyā dukkaṭaṁ;",
  "pli-tv-pvr2.2:12.3": "dvīhi kammavācāhi thullaccayā;",
  "pli-tv-pvr2.2:12.4": "kammavācāpariyosāne āpatti saṅghādisesassa. #7",
  "pli-tv-pvr2.2:13.1": "Kismiñcideva adhikaraṇe paccākatā bhikkhunī yāvatatiyaṁ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:13.2": "Ñattiyā dukkaṭaṁ;",
  "pli-tv-pvr2.2:13.3": "dvīhi kammavācāhi thullaccayā;",
  "pli-tv-pvr2.2:13.4": "kammavācāpariyosāne āpatti saṅghādisesassa. #8",
  "pli-tv-pvr2.2:14.1": "Saṁsaṭṭhā bhikkhuniyo yāvatatiyaṁ samanubhāsanāya na paṭinissajjantiyo tisso āpattiyo āpajjanti.",
  "pli-tv-pvr2.2:14.2": "Ñattiyā dukkaṭaṁ;",
  "pli-tv-pvr2.2:14.3": "dvīhi kammavācāhi thullaccayā;",
  "pli-tv-pvr2.2:14.4": "kammavācāpariyosāne āpatti saṅghādisesassa. #9",
  "pli-tv-pvr2.2:15.1": "“Saṁsaṭṭhāva, ayye, tumhe viharatha. Mā tumhe nānā viharitthā”ti uyyojentī yāvatatiyaṁ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:15.2": "Ñattiyā dukkaṭaṁ;",
  "pli-tv-pvr2.2:15.3": "dvīhi kammavācāhi thullaccayā;",
  "pli-tv-pvr2.2:15.4": "kammavācāpariyosāne āpatti saṅghādisesassa. #10",
  "pli-tv-pvr2.2:16.1": "Saṅghādisesā niṭṭhitā.",
  "pli-tv-pvr2.2:17.0": "3. Nissaggiyakaṇḍa",
  "pli-tv-pvr2.2:17.1": "Pattasannicayaṁ karontī ekaṁ āpattiṁ āpajjati.",
  "pli-tv-pvr2.2:17.2": "Nissaggiyaṁ pācittiyaṁ. #1",
  "pli-tv-pvr2.2:18.1": "Akālacīvaraṁ “kālacīvaran”ti adhiṭṭhahitvā bhājāpentī dve āpattiyo āpajjati.",
  "pli-tv-pvr2.2:18.2": "Bhājāpeti, payoge dukkaṭaṁ;",
  "pli-tv-pvr2.2:18.3": "bhājāpite nissaggiyaṁ pācittiyaṁ. #2",
  "pli-tv-pvr2.2:19.1": "Bhikkhuniyā saddhiṁ cīvaraṁ parivattetvā acchindantī dve āpattiyo āpajjati.",
  "pli-tv-pvr2.2:19.2": "Acchindati, payoge dukkaṭaṁ;",
  "pli-tv-pvr2.2:19.3": "acchinne nissaggiyaṁ pācittiyaṁ. #3",
  "pli-tv-pvr2.2:20.1": "Aññaṁ viññāpetvā aññaṁ viññāpentī dve āpattiyo āpajjati.",
  "pli-tv-pvr2.2:20.2": "Viññāpeti, payoge dukkaṭaṁ;",
  "pli-tv-pvr2.2:20.3": "viññāpite nissaggiyaṁ pācittiyaṁ. #4",
  "pli-tv-pvr2.2:21.1": "Aññaṁ cetāpetvā aññaṁ cetāpentī dve āpattiyo āpajjati.",
  "pli-tv-pvr2.2:21.2": "Cetāpeti, payoge dukkaṭaṁ;",
  "pli-tv-pvr2.2:21.3": "cetāpite nissaggiyaṁ pācittiyaṁ. #5",
  "pli-tv-pvr2.2:22.1": "Aññadatthikena parikkhārena aññuddisikena saṅghikena aññaṁ cetāpentī dve āpattiyo āpajjati.",
  "pli-tv-pvr2.2:22.2": "Cetāpeti, payoge dukkaṭaṁ;",
  "pli-tv-pvr2.2:22.3": "cetāpite nissaggiyaṁ pācittiyaṁ. #6",
  "pli-tv-pvr2.2:23.1": "Aññadatthikena parikkhārena aññuddisikena saṅghikena saṁyācikena aññaṁ cetāpentī dve āpattiyo āpajjati.",
  "pli-tv-pvr2.2:23.2": "Cetāpeti, payoge dukkaṭaṁ;",
  "pli-tv-pvr2.2:23.3": "cetāpite nissaggiyaṁ pācittiyaṁ. #7",
  "pli-tv-pvr2.2:24.1": "Aññadatthikena parikkhārena aññuddisikena mahājanikena aññaṁ cetāpentī dve āpattiyo āpajjati.",
  "pli-tv-pvr2.2:24.2": "Cetāpeti, payoge dukkaṭaṁ;",
  "pli-tv-pvr2.2:24.3": "cetāpite nissaggiyaṁ pācittiyaṁ. #8",
  "pli-tv-pvr2.2:25.1": "Aññadatthikena parikkhārena aññuddisikena mahājanikena saṁyācikena aññaṁ cetāpentī dve āpattiyo āpajjati.",
  "pli-tv-pvr2.2:25.2": "Cetāpeti, payoge dukkaṭaṁ;",
  "pli-tv-pvr2.2:25.3": "cetāpite nissaggiyaṁ pācittiyaṁ. #9",
  "pli-tv-pvr2.2:26.1": "Aññadatthikena parikkhārena aññuddisikena puggalikena saṁyācikena aññaṁ cetāpentī dve āpattiyo āpajjati.",
  "pli-tv-pvr2.2:26.2": "Cetāpeti, payoge dukkaṭaṁ;",
  "pli-tv-pvr2.2:26.3": "cetāpite nissaggiyaṁ pācittiyaṁ. #10",
  "pli-tv-pvr2.2:27.1": "Atirekacatukkaṁsaparamaṁ garupāvuraṇaṁ cetāpentī dve āpattiyo āpajjati.",
  "pli-tv-pvr2.2:27.2": "Cetāpeti, payoge dukkaṭaṁ;",
  "pli-tv-pvr2.2:27.3": "cetāpite nissaggiyaṁ pācittiyaṁ. #11",
  "pli-tv-pvr2.2:28.1": "Atirekaaḍḍhateyyakaṁsaparamaṁ lahupāvuraṇaṁ cetāpentī dve āpattiyo āpajjati.",
  "pli-tv-pvr2.2:28.2": "Cetāpeti, payoge dukkaṭaṁ;",
  "pli-tv-pvr2.2:28.3": "cetāpite nissaggiyaṁ pācittiyaṁ. #12",
  "pli-tv-pvr2.2:29.1": "Nissaggiyā pācittiyā niṭṭhitā.",
  "pli-tv-pvr2.2:30.0.1": "4. Pācittiyakaṇḍa",
  "pli-tv-pvr2.2:30.0.2": "4.1. Lasuṇavagga",
  "pli-tv-pvr2.2:30.1": "Lasuṇaṁ khādantī dve āpattiyo āpajjati.",
  "pli-tv-pvr2.2:30.2": "Khādissāmīti paṭiggaṇhāti, āpatti dukkaṭassa;",
  "pli-tv-pvr2.2:30.3": "ajjhohāre ajjhohāre āpatti pācittiyassa. #1",
  "pli-tv-pvr2.2:31.1": "Sambādhe lomaṁ saṁharāpentī dve āpattiyo āpajjati.",
  "pli-tv-pvr2.2:31.2": "Saṁharāpeti, payoge dukkaṭaṁ;",
  "pli-tv-pvr2.2:31.3": "saṁharāpite āpatti pācittiyassa. #2",
  "pli-tv-pvr2.2:32.1": "Talaghātakaṁ karontī dve āpattiyo āpajjati.",
  "pli-tv-pvr2.2:32.2": "Karoti, payoge dukkaṭaṁ;",
  "pli-tv-pvr2.2:32.3": "kate āpatti pācittiyassa. #3",
  "pli-tv-pvr2.2:33.1": "Jatumaṭṭhakaṁ ādiyantī dve āpattiyo āpajjati.",
  "pli-tv-pvr2.2:33.2": "Ādiyati, payoge dukkaṭaṁ;",
  "pli-tv-pvr2.2:33.3": "ādinne āpatti pācittiyassa. #4",
  "pli-tv-pvr2.2:34.1": "Atirekadvaṅgulapabbaparamaṁ udakasuddhikaṁ ādiyantī dve āpattiyo āpajjati.",
  "pli-tv-pvr2.2:34.2": "Ādiyati, payoge dukkaṭaṁ;",
  "pli-tv-pvr2.2:34.3": "ādinne āpatti pācittiyassa. #5",
  "pli-tv-pvr2.2:35.1": "Bhikkhussa bhuñjantassa pānīyena vā vidhūpanena vā upatiṭṭhantī dve āpattiyo āpajjati.",
  "pli-tv-pvr2.2:35.2": "Hatthapāse tiṭṭhati, āpatti pācittiyassa;",
  "pli-tv-pvr2.2:35.3": "hatthapāsaṁ vijahitvā tiṭṭhati, āpatti dukkaṭassa. #6",
  "pli-tv-pvr2.2:36.1": "Āmakadhaññaṁ viññāpetvā bhuñjantī dve āpattiyo āpajjati.",
  "pli-tv-pvr2.2:36.2": "“Bhuñjissāmī”ti paṭiggaṇhāti, āpatti dukkaṭassa;",
  "pli-tv-pvr2.2:36.3": "ajjhohāre ajjhohāre āpatti pācittiyassa. #7",
  "pli-tv-pvr2.2:37.1": "Uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍentī dve āpattiyo āpajjati.",
  "pli-tv-pvr2.2:37.2": "Chaḍḍeti, payoge dukkaṭaṁ;",
  "pli-tv-pvr2.2:37.3": "chaḍḍite āpatti pācittiyassa. #8",
  "pli-tv-pvr2.2:38.1": "Uccāraṁ vā passāvaṁ vā saṅkāraṁ vā vighāsaṁ vā harite chaḍḍentī dve āpattiyo āpajjati.",
  "pli-tv-pvr2.2:38.2": "Chaḍḍeti, payoge dukkaṭaṁ;",
  "pli-tv-pvr2.2:38.3": "chaḍḍite āpatti pācittiyassa. #9",
  "pli-tv-pvr2.2:39.1": "Naccaṁ vā gītaṁ vā vāditaṁ vā dassanāya gacchantī dve āpattiyo āpajjati.",
  "pli-tv-pvr2.2:39.2": "Gacchati, āpatti dukkaṭassa;",
  "pli-tv-pvr2.2:39.3": "yattha ṭhitā passati vā suṇāti vā, āpatti pācittiyassa. #10",
  "pli-tv-pvr2.2:40.1": "Lasuṇavaggo paṭhamo.",
  "pli-tv-pvr2.2:41.0": "4.2. Rattandhakāravagga",
  "pli-tv-pvr2.2:41.1": "Rattandhakāre appadīpe purisena saddhiṁ ekenekā santiṭṭhantī dve āpattiyo āpajjati.",
  "pli-tv-pvr2.2:41.2": "Hatthapāse tiṭṭhati, āpatti pācittiyassa;",
  "pli-tv-pvr2.2:41.3": "hatthapāsaṁ vijahitvā tiṭṭhati, āpatti dukkaṭassa. #1",
  "pli-tv-pvr2.2:42.1": "Paṭicchanne okāse purisena saddhiṁ ekenekā santiṭṭhantī dve āpattiyo āpajjati.",
  "pli-tv-pvr2.2:42.2": "Hatthapāse tiṭṭhati, āpatti pācittiyassa;",
  "pli-tv-pvr2.2:42.3": "hatthapāsaṁ vijahitvā tiṭṭhati, āpatti dukkaṭassa. #2",
  "pli-tv-pvr2.2:43.1": "Ajjhokāse purisena saddhiṁ ekenekā santiṭṭhantī dve āpattiyo āpajjati.",
  "pli-tv-pvr2.2:43.2": "Hatthapāse tiṭṭhati, āpatti pācittiyassa;",
  "pli-tv-pvr2.2:43.3": "hatthapāsaṁ vijahitvā tiṭṭhati, āpatti dukkaṭassa. #3",
  "pli-tv-pvr2.2:44.1": "Rathikāya vā byūhe vā siṅghāṭake vā purisena saddhiṁ ekenekā santiṭṭhantī dve āpattiyo āpajjati.",
  "pli-tv-pvr2.2:44.2": "Hatthapāse tiṭṭhati, āpatti pācittiyassa;",
  "pli-tv-pvr2.2:44.3": "hatthapāsaṁ vijahitvā tiṭṭhati, āpatti dukkaṭassa. #4",
  "pli-tv-pvr2.2:45.1": "Purebhattaṁ kulāni upasaṅkamitvā āsane nisīditvā sāmike anāpucchā pakkamantī dve āpattiyo āpajjati.",
  "pli-tv-pvr2.2:45.2": "Paṭhamaṁ pādaṁ anovassakaṁ atikkāmeti, āpatti dukkaṭassa;",
  "pli-tv-pvr2.2:45.3": "dutiyaṁ pādaṁ atikkāmeti, āpatti pācittiyassa. #5",
  "pli-tv-pvr2.2:46.1": "Pacchābhattaṁ kulāni upasaṅkamitvā sāmike anāpucchā āsane nisīdantī dve āpattiyo āpajjati.",
  "pli-tv-pvr2.2:46.2": "Nisīdati, payoge dukkaṭaṁ;",
  "pli-tv-pvr2.2:46.3": "nisinne āpatti pācittiyassa. #6",
  "pli-tv-pvr2.2:47.1": "Vikāle kulāni upasaṅkamitvā sāmike anāpucchā seyyaṁ santharitvā vā santharāpetvā vā abhinisīdantī dve āpattiyo āpajjati.",
  "pli-tv-pvr2.2:47.2": "Abhinisīdati, payoge dukkaṭaṁ;",
  "pli-tv-pvr2.2:47.3": "abhinisinne āpatti pācittiyassa. #7",
  "pli-tv-pvr2.2:48.1": "Duggahitena dūpadhāritena paraṁ ujjhāpentī dve āpattiyo āpajjati.",
  "pli-tv-pvr2.2:48.2": "Ujjhāpeti, payoge dukkaṭaṁ;",
  "pli-tv-pvr2.2:48.3": "ujjhāpite āpatti pācittiyassa. #8",
  "pli-tv-pvr2.2:49.1": "Attānaṁ vā paraṁ vā nirayena vā brahmacariyena vā abhisapantī dve āpattiyo āpajjati.",
  "pli-tv-pvr2.2:49.2": "Abhisapati, payoge dukkaṭaṁ;",
  "pli-tv-pvr2.2:49.3": "abhisapite āpatti pācittiyassa. #9",
  "pli-tv-pvr2.2:50.1": "Attānaṁ vadhitvā vadhitvā rodantī dve āpattiyo āpajjati.",
  "pli-tv-pvr2.2:50.2": "Vadhati rodati, āpatti pācittiyassa;",
  "pli-tv-pvr2.2:50.3": "vadhati na rodati, āpatti dukkaṭassa. #10",
  "pli-tv-pvr2.2:51.1": "Rattandhakāravaggo dutiyo.",
  "pli-tv-pvr2.2:52.0": "4.3. Nahānavagga",
  "pli-tv-pvr2.2:52.1": "Naggā nahāyantī dve āpattiyo āpajjati.",
  "pli-tv-pvr2.2:52.2": "Nahāyati, payoge dukkaṭaṁ;",
  "pli-tv-pvr2.2:52.3": "nahānapariyosāne āpatti pācittiyassa. #1",
  "pli-tv-pvr2.2:53.1": "Pamāṇātikkantaṁ udakasāṭikaṁ kārāpentī dve āpattiyo āpajjati.",
  "pli-tv-pvr2.2:53.2": "Kārāpeti, payoge dukkaṭaṁ;",
  "pli-tv-pvr2.2:53.3": "kārāpite, āpatti pācittiyassa. #2",
  "pli-tv-pvr2.2:54.1": "Bhikkhuniyā cīvaraṁ visibbetvā vā visibbāpetvā vā neva sibbentī na sibbāpanāya ussukkaṁ karontī ekaṁ āpattiṁ āpajjati.",
  "pli-tv-pvr2.2:54.2": "Pācittiyaṁ. #3",
  "pli-tv-pvr2.2:55.1": "Pañcāhikaṁ saṅghāṭicāraṁ atikkāmentī ekaṁ āpattiṁ āpajjati.",
  "pli-tv-pvr2.2:55.2": "Pācittiyaṁ. #4",
  "pli-tv-pvr2.2:56.1": "Cīvarasaṅkamanīyaṁ dhārentī dve āpattiyo āpajjati.",
  "pli-tv-pvr2.2:56.2": "Dhāreti, payoge dukkaṭaṁ;",
  "pli-tv-pvr2.2:56.3": "dhārite, āpatti pācittiyassa. #5",
  "pli-tv-pvr2.2:57.1": "Gaṇassa cīvaralābhaṁ antarāyaṁ karontī dve āpattiyo āpajjati.",
  "pli-tv-pvr2.2:57.2": "Karoti, payoge dukkaṭaṁ;",
  "pli-tv-pvr2.2:57.3": "kate, āpatti pācittiyassa. #6",
  "pli-tv-pvr2.2:58.1": "Dhammikaṁ cīvaravibhaṅgaṁ paṭibāhantī dve āpattiyo āpajjati.",
  "pli-tv-pvr2.2:58.2": "Paṭibāhati, payoge dukkaṭaṁ;",
  "pli-tv-pvr2.2:58.3": "paṭibāhite, āpatti pācittiyassa. #7",
  "pli-tv-pvr2.2:59.1": "Agārikassa vā paribbājakassa vā paribbājikāya vā samaṇacīvaraṁ dentī dve āpattiyo āpajjati.",
  "pli-tv-pvr2.2:59.2": "Deti, payoge dukkaṭaṁ;",
  "pli-tv-pvr2.2:59.3": "dinne, āpatti pācittiyassa. #8",
  "pli-tv-pvr2.2:60.1": "Dubbalacīvarapaccāsāya cīvarakālasamayaṁ atikkāmentī dve āpattiyo āpajjati.",
  "pli-tv-pvr2.2:60.2": "Atikkāmeti, payoge dukkaṭaṁ;",
  "pli-tv-pvr2.2:60.3": "atikkāmite, āpatti pācittiyassa. #9",
  "pli-tv-pvr2.2:61.1": "Dhammikaṁ kathinuddhāraṁ paṭibāhantī dve āpattiyo āpajjati.",
  "pli-tv-pvr2.2:61.2": "Paṭibāhati, payoge dukkaṭaṁ;",
  "pli-tv-pvr2.2:61.3": "paṭibāhite, āpatti pācittiyassa. #10",
  "pli-tv-pvr2.2:62.1": "Nahānavaggo tatiyo.",
  "pli-tv-pvr2.2:63.0": "4.4. Tuvaṭṭavagga",
  "pli-tv-pvr2.2:63.1": "Dve bhikkhuniyo ekamañce tuvaṭṭentiyo dve āpattiyo āpajjanti.",
  "pli-tv-pvr2.2:63.2": "Nipajjanti, payoge dukkaṭaṁ;",
  "pli-tv-pvr2.2:63.3": "nipanne, āpatti pācittiyassa. #1",
  "pli-tv-pvr2.2:64.1": "Dve bhikkhuniyo ekattharaṇapāvuraṇā tuvaṭṭentiyo dve āpattiyo āpajjanti.",
  "pli-tv-pvr2.2:64.2": "Nipajjanti, payoge dukkaṭaṁ;",
  "pli-tv-pvr2.2:64.3": "nipanne, āpatti pācittiyassa. #2",
  "pli-tv-pvr2.2:65.1": "Bhikkhuniyā sañcicca aphāsuṁ karontī dve āpattiyo āpajjati.",
  "pli-tv-pvr2.2:65.2": "Karoti, payoge dukkaṭaṁ;",
  "pli-tv-pvr2.2:65.3": "kate, āpatti pācittiyassa. #3",
  "pli-tv-pvr2.2:66.1": "Dukkhitaṁ sahajīviniṁ neva upaṭṭhentī na upaṭṭhāpanāya ussukkaṁ karontī ekaṁ āpattiṁ āpajjati.",
  "pli-tv-pvr2.2:66.2": "Pācittiyaṁ. #4",
  "pli-tv-pvr2.2:67.1": "Bhikkhuniyā upassayaṁ datvā kupitā anattamanā nikkaḍḍhantī dve āpattiyo āpajjati.",
  "pli-tv-pvr2.2:67.2": "Nikkaḍḍhati, payoge dukkaṭaṁ;",
  "pli-tv-pvr2.2:67.3": "nikkaḍḍhite, āpatti pācittiyassa. #5",
  "pli-tv-pvr2.2:68.1": "Saṁsaṭṭhā bhikkhunī yāvatatiyaṁ samanubhāsanāya na paṭinissajjantī dve āpattiyo āpajjati.",
  "pli-tv-pvr2.2:68.2": "Ñattiyā dukkaṭaṁ;",
  "pli-tv-pvr2.2:68.3": "kammavācāpariyosāne āpatti pācittiyassa. #6",
  "pli-tv-pvr2.2:69.1": "Antoraṭṭhe sāsaṅkasammate sappaṭibhaye asatthikā cārikaṁ carantī dve āpattiyo āpajjati.",
  "pli-tv-pvr2.2:69.2": "Paṭipajjati, payoge dukkaṭaṁ;",
  "pli-tv-pvr2.2:69.3": "paṭipanne, āpatti pācittiyassa. #7",
  "pli-tv-pvr2.2:70.1": "Tiroraṭṭhe sāsaṅkasammate sappaṭibhaye asatthikā cārikaṁ carantī dve āpattiyo āpajjati.",
  "pli-tv-pvr2.2:70.2": "Paṭipajjati, payoge dukkaṭaṁ;",
  "pli-tv-pvr2.2:70.3": "paṭipanne, āpatti pācittiyassa. #8",
  "pli-tv-pvr2.2:71.1": "Antovassaṁ cārikaṁ carantī dve āpattiyo āpajjati.",
  "pli-tv-pvr2.2:71.2": "Paṭipajjati, payoge dukkaṭaṁ;",
  "pli-tv-pvr2.2:71.3": "paṭipanne, āpatti pācittiyassa. #9",
  "pli-tv-pvr2.2:72.1": "Vassaṁvuṭṭhā bhikkhunī cārikaṁ na pakkamantī ekaṁ āpattiṁ āpajjati.",
  "pli-tv-pvr2.2:72.2": "Pācittiyaṁ. #10",
  "pli-tv-pvr2.2:73.1": "Tuvaṭṭavaggo catuttho.",
  "pli-tv-pvr2.2:74.0": "4.5. Cittāgāravagga",
  "pli-tv-pvr2.2:74.1": "Rājāgāraṁ vā cittāgāraṁ vā ārāmaṁ vā uyyānaṁ vā pokkharaṇiṁ vā dassanāya gacchantī dve āpattiyo āpajjati.",
  "pli-tv-pvr2.2:74.2": "Gacchati, āpatti dukkaṭassa;",
  "pli-tv-pvr2.2:74.3": "yattha ṭhitā passati, āpatti pācittiyassa. #1",
  "pli-tv-pvr2.2:75.1": "Āsandiṁ vā pallaṅkaṁ vā paribhuñjantī dve āpattiyo āpajjati.",
  "pli-tv-pvr2.2:75.2": "Paribhuñjati, payoge dukkaṭaṁ;",
  "pli-tv-pvr2.2:75.3": "paribhutte, āpatti pācittiyassa. #2",
  "pli-tv-pvr2.2:76.1": "Suttaṁ kantantī dve āpattiyo āpajjati.",
  "pli-tv-pvr2.2:76.2": "Kantati, payoge dukkaṭaṁ;",
  "pli-tv-pvr2.2:76.3": "ujjavujjave, āpatti pācittiyassa. #3",
  "pli-tv-pvr2.2:77.1": "Gihiveyyāvaccaṁ karontī dve āpattiyo āpajjati.",
  "pli-tv-pvr2.2:77.2": "Karoti, payoge dukkaṭaṁ;",
  "pli-tv-pvr2.2:77.3": "kate, āpatti pācittiyassa. #4",
  "pli-tv-pvr2.2:78.1": "Bhikkhuniyā—“ehāyye, imaṁ adhikaraṇaṁ vūpasamehī”ti vuccamānā—“sādhū”ti paṭissuṇitvā neva vūpasamentī na vūpasamāya ussukkaṁ karontī ekaṁ āpattiṁ āpajjati.",
  "pli-tv-pvr2.2:78.2": "Pācittiyaṁ. #5",
  "pli-tv-pvr2.2:79.1": "Agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dentī dve āpattiyo āpajjati.",
  "pli-tv-pvr2.2:79.2": "Deti, payoge dukkaṭaṁ;",
  "pli-tv-pvr2.2:79.3": "dinne, āpatti pācittiyassa. #6",
  "pli-tv-pvr2.2:80.1": "Āvasathacīvaraṁ anissajjitvā paribhuñjantī dve āpattiyo āpajjati.",
  "pli-tv-pvr2.2:80.2": "Paribhuñjati, payoge dukkaṭaṁ;",
  "pli-tv-pvr2.2:80.3": "paribhutte, āpatti pācittiyassa. #7",
  "pli-tv-pvr2.2:81.1": "Āvasathaṁ anissajjitvā cārikaṁ pakkamantī dve āpattiyo āpajjati.",
  "pli-tv-pvr2.2:81.2": "Paṭhamaṁ pādaṁ parikkhepaṁ atikkāmeti, āpatti dukkaṭassa;",
  "pli-tv-pvr2.2:81.3": "dutiyaṁ pādaṁ atikkāmeti, āpatti pācittiyassa. #8",
  "pli-tv-pvr2.2:82.1": "Tiracchānavijjaṁ pariyāpuṇantī dve āpattiyo āpajjati.",
  "pli-tv-pvr2.2:82.2": "Pariyāpuṇāti, payoge dukkaṭaṁ;",
  "pli-tv-pvr2.2:82.3": "pade pade āpatti pācittiyassa. #9",
  "pli-tv-pvr2.2:83.1": "Tiracchānavijjaṁ vācentī dve āpattiyo āpajjati.",
  "pli-tv-pvr2.2:83.2": "Vāceti, payoge dukkaṭaṁ;",
  "pli-tv-pvr2.2:83.3": "pade pade āpatti pācittiyassa. #10",
  "pli-tv-pvr2.2:84.1": "Cittāgāravaggo pañcamo.",
  "pli-tv-pvr2.2:85.0": "4.6. Ārāmavagga",
  "pli-tv-pvr2.2:85.1": "Jānaṁ sabhikkhukaṁ ārāmaṁ anāpucchā pavisantī dve āpattiyo āpajjati.",
  "pli-tv-pvr2.2:85.2": "Paṭhamaṁ pādaṁ parikkhepaṁ atikkāmeti, āpatti dukkaṭassa;",
  "pli-tv-pvr2.2:85.3": "dutiyaṁ pādaṁ atikkāmeti, āpatti pācittiyassa. #1",
  "pli-tv-pvr2.2:86.1": "Bhikkhuṁ akkosantī paribhāsantī dve āpattiyo āpajjati.",
  "pli-tv-pvr2.2:86.2": "Akkosati, payoge dukkaṭaṁ;",
  "pli-tv-pvr2.2:86.3": "akkosite, āpatti pācittiyassa. #2",
  "pli-tv-pvr2.2:87.1": "Caṇḍīkatā gaṇaṁ paribhāsantī dve āpattiyo āpajjati.",
  "pli-tv-pvr2.2:87.2": "Paribhāsati, payoge dukkaṭaṁ;",
  "pli-tv-pvr2.2:87.3": "paribhāsite, āpatti pācittiyassa. #3",
  "pli-tv-pvr2.2:88.1": "Nimantitā vā pavāritā vā khādanīyaṁ vā bhojanīyaṁ vā bhuñjantī dve āpattiyo āpajjati.",
  "pli-tv-pvr2.2:88.2": "“Khādissāmi bhuñjissāmī”ti paṭiggaṇhāti, āpatti dukkaṭassa;",
  "pli-tv-pvr2.2:88.3": "ajjhohāre ajjhohāre āpatti pācittiyassa. #4",
  "pli-tv-pvr2.2:89.1": "Kulaṁ maccharāyantī dve āpattiyo āpajjati.",
  "pli-tv-pvr2.2:89.2": "Maccharāyati, payoge dukkaṭaṁ;",
  "pli-tv-pvr2.2:89.3": "maccharite, āpatti pācittiyassa. #5",
  "pli-tv-pvr2.2:90.1": "Abhikkhuke āvāse vassaṁ vasantī dve āpattiyo āpajjati.",
  "pli-tv-pvr2.2:90.2": "“Vassaṁ vasissāmī”ti senāsanaṁ paññapeti pānīyaṁ paribhojanīyaṁ upaṭṭhapeti pariveṇaṁ sammajjati, āpatti dukkaṭassa;",
  "pli-tv-pvr2.2:90.3": "saha aruṇuggamanā āpatti pācittiyassa. #6",
  "pli-tv-pvr2.2:91.1": "Vassaṁvuṭṭhā bhikkhunī ubhatosaṅghe tīhi ṭhānehi na pavārentī ekaṁ āpattiṁ āpajjati.",
  "pli-tv-pvr2.2:91.2": "Pācittiyaṁ. #7",
  "pli-tv-pvr2.2:92.1": "Ovādāya vā saṁvāsāya vā na gacchantī ekaṁ āpattiṁ āpajjati.",
  "pli-tv-pvr2.2:92.2": "Pācittiyaṁ. #8",
  "pli-tv-pvr2.2:93.1": "Uposathampi na pucchantī ovādampi na yācantī ekaṁ āpattiṁ āpajjati.",
  "pli-tv-pvr2.2:93.2": "Pācittiyaṁ. #9",
  "pli-tv-pvr2.2:94.1": "Pasākhe jātaṁ gaṇḍaṁ vā rudhitaṁ vā anapaloketvā saṅghaṁ vā gaṇaṁ vā purisena saddhiṁ ekenekā bhedāpentī dve āpattiyo āpajjati.",
  "pli-tv-pvr2.2:94.2": "Bhedāpeti, payoge dukkaṭaṁ;",
  "pli-tv-pvr2.2:94.3": "bhinne, āpatti pācittiyassa. #10",
  "pli-tv-pvr2.2:95.1": "Ārāmavaggo chaṭṭho.",
  "pli-tv-pvr2.2:96.0": "4.7. Gabbhinivagga",
  "pli-tv-pvr2.2:96.1": "Gabbhiniṁ vuṭṭhāpentī dve āpattiyo āpajjati.",
  "pli-tv-pvr2.2:96.2": "Vuṭṭhāpeti, payoge dukkaṭaṁ;",
  "pli-tv-pvr2.2:96.3": "vuṭṭhāpite, āpatti pācittiyassa. #1",
  "pli-tv-pvr2.2:97.1": "Pāyantiṁ vuṭṭhāpentī dve āpattiyo āpajjati.",
  "pli-tv-pvr2.2:97.2": "Vuṭṭhāpeti, payoge dukkaṭaṁ;",
  "pli-tv-pvr2.2:97.3": "vuṭṭhāpite, āpatti pācittiyassa. #2",
  "pli-tv-pvr2.2:98.1": "Dve vassāni chasu dhammesu asikkhitasikkhaṁ sikkhamānaṁ vuṭṭhāpentī dve āpattiyo āpajjati.",
  "pli-tv-pvr2.2:98.2": "Vuṭṭhāpeti, payoge dukkaṭaṁ;",
  "pli-tv-pvr2.2:98.3": "vuṭṭhāpite, āpatti pācittiyassa. #3",
  "pli-tv-pvr2.2:99.1": "Dve vassāni chasu dhammesu sikkhitasikkhaṁ sikkhamānaṁ saṅghena asammataṁ vuṭṭhāpentī dve āpattiyo āpajjati.",
  "pli-tv-pvr2.2:99.2": "Vuṭṭhāpeti, payoge dukkaṭaṁ;",
  "pli-tv-pvr2.2:99.3": "vuṭṭhāpite, āpatti pācittiyassa. #4",
  "pli-tv-pvr2.2:100.1": "Ūnadvādasavassaṁ gihigataṁ vuṭṭhāpentī dve āpattiyo āpajjati.",
  "pli-tv-pvr2.2:100.2": "Vuṭṭhāpeti, payoge dukkaṭaṁ;",
  "pli-tv-pvr2.2:100.3": "vuṭṭhāpite, āpatti pācittiyassa. #5",
  "pli-tv-pvr2.2:101.1": "Paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpentī dve āpattiyo āpajjati.",
  "pli-tv-pvr2.2:101.2": "Vuṭṭhāpeti, payoge dukkaṭaṁ;",
  "pli-tv-pvr2.2:101.3": "vuṭṭhāpite, āpatti pācittiyassa. #6",
  "pli-tv-pvr2.2:102.1": "Paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentī dve āpattiyo āpajjati.",
  "pli-tv-pvr2.2:102.2": "Vuṭṭhāpeti, payoge dukkaṭaṁ;",
  "pli-tv-pvr2.2:102.3": "vuṭṭhāpite, āpatti pācittiyassa. #7",
  "pli-tv-pvr2.2:103.1": "Sahajīviniṁ vuṭṭhāpetvā dve vassāni neva anuggaṇhantī nānuggaṇhāpentī ekaṁ āpattiṁ āpajjati.",
  "pli-tv-pvr2.2:103.2": "Pācittiyaṁ. #8",
  "pli-tv-pvr2.2:104.1": "Vuṭṭhāpitaṁ pavattiniṁ dve vassāni nānubandhantī ekaṁ āpattiṁ āpajjati.",
  "pli-tv-pvr2.2:104.2": "Pācittiyaṁ. #9",
  "pli-tv-pvr2.2:105.1": "Sahajīviniṁ vuṭṭhāpetvā neva vūpakāsentī na vūpakāsāpentī ekaṁ āpattiṁ āpajjati.",
  "pli-tv-pvr2.2:105.2": "Pācittiyaṁ. #10",
  "pli-tv-pvr2.2:106.1": "Gabbhinivaggo sattamo.",
  "pli-tv-pvr2.2:107.0": "4.8. Kumāribhūtavagga",
  "pli-tv-pvr2.2:107.1": "Ūnavīsativassaṁ kumāribhūtaṁ vuṭṭhāpentī dve āpattiyo āpajjati.",
  "pli-tv-pvr2.2:107.2": "Vuṭṭhāpeti, payoge dukkaṭaṁ;",
  "pli-tv-pvr2.2:107.3": "vuṭṭhāpite, āpatti pācittiyassa. #1",
  "pli-tv-pvr2.2:108.1": "Paripuṇṇavīsativassaṁ kumāribhūtaṁ dve vassāni chasu dhammesu asikkhitasikkhaṁ vuṭṭhāpentī dve āpattiyo āpajjati.",
  "pli-tv-pvr2.2:108.2": "Vuṭṭhāpeti, payoge dukkaṭaṁ;",
  "pli-tv-pvr2.2:108.3": "vuṭṭhāpite, āpatti pācittiyassa. #2",
  "pli-tv-pvr2.2:109.1": "Paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentī dve āpattiyo āpajjati.",
  "pli-tv-pvr2.2:109.2": "Vuṭṭhāpeti, payoge dukkaṭaṁ;",
  "pli-tv-pvr2.2:109.3": "vuṭṭhāpite, āpatti pācittiyassa. #3",
  "pli-tv-pvr2.2:110.1": "Ūnadvādasavassā vuṭṭhāpentī dve āpattiyo āpajjati.",
  "pli-tv-pvr2.2:110.2": "Vuṭṭhāpeti, payoge dukkaṭaṁ;",
  "pli-tv-pvr2.2:110.3": "vuṭṭhāpite, āpatti pācittiyassa. #4",
  "pli-tv-pvr2.2:111.1": "Paripuṇṇadvādasavassā saṅghena asammatā vuṭṭhāpentī dve āpattiyo āpajjati.",
  "pli-tv-pvr2.2:111.2": "Vuṭṭhāpeti, payoge dukkaṭaṁ;",
  "pli-tv-pvr2.2:111.3": "vuṭṭhāpite, āpatti pācittiyassa. #5",
  "pli-tv-pvr2.2:112.1": "“Alaṁ tāva te, ayye, vuṭṭhāpitenā”ti vuccamānā “sādhū”ti paṭissuṇitvā pacchā khīyanadhammaṁ āpajjantī dve āpattiyo āpajjati.",
  "pli-tv-pvr2.2:112.2": "Khiyyati, payoge dukkaṭaṁ;",
  "pli-tv-pvr2.2:112.3": "khiyyite, āpatti pācittiyassa. #6",
  "pli-tv-pvr2.2:113.1": "Sikkhamānaṁ—“sace me tvaṁ, ayye, cīvaraṁ dassasi, evāhaṁ taṁ vuṭṭhāpessāmī”ti vatvā neva vuṭṭhāpentī na vuṭṭhāpanāya ussukkaṁ karontī ekaṁ āpattiṁ āpajjati.",
  "pli-tv-pvr2.2:113.2": "Pācittiyaṁ. #7",
  "pli-tv-pvr2.2:114.1": "Sikkhamānaṁ—“sace maṁ tvaṁ, ayye, dve vassāni anubandhissasi, evāhaṁ taṁ vuṭṭhāpessāmī”ti vatvā neva vuṭṭhāpentī na vuṭṭhāpanāya ussukkaṁ karontī ekaṁ āpattiṁ āpajjati.",
  "pli-tv-pvr2.2:114.2": "Pācittiyaṁ. #8",
  "pli-tv-pvr2.2:115.1": "Purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ sikkhamānaṁ vuṭṭhāpentī dve āpattiyo āpajjati.",
  "pli-tv-pvr2.2:115.2": "Vuṭṭhāpeti, payoge dukkaṭaṁ;",
  "pli-tv-pvr2.2:115.3": "vuṭṭhāpite, āpatti pācittiyassa. #9",
  "pli-tv-pvr2.2:116.1": "Mātāpitūhi vā sāmikena vā ananuññātaṁ sikkhamānaṁ vuṭṭhāpentī dve āpattiyo āpajjati.",
  "pli-tv-pvr2.2:116.2": "Vuṭṭhāpeti, payoge dukkaṭaṁ;",
  "pli-tv-pvr2.2:116.3": "vuṭṭhāpite, āpatti pācittiyassa. #10",
  "pli-tv-pvr2.2:117.1": "Pārivāsikachandadānena sikkhamānaṁ vuṭṭhāpentī dve āpattiyo āpajjati.",
  "pli-tv-pvr2.2:117.2": "Vuṭṭhāpeti, payoge dukkaṭaṁ;",
  "pli-tv-pvr2.2:117.3": "vuṭṭhāpite, āpatti pācittiyassa. #11",
  "pli-tv-pvr2.2:118.1": "Anuvassaṁ vuṭṭhāpentī dve āpattiyo āpajjati.",
  "pli-tv-pvr2.2:118.2": "Vuṭṭhāpeti, payoge dukkaṭaṁ;",
  "pli-tv-pvr2.2:118.3": "vuṭṭhāpite, āpatti pācittiyassa. #12",
  "pli-tv-pvr2.2:119.1": "Ekaṁ vassaṁ dve vuṭṭhāpentī dve āpattiyo āpajjati.",
  "pli-tv-pvr2.2:119.2": "Vuṭṭhāpeti, payoge dukkaṭaṁ;",
  "pli-tv-pvr2.2:119.3": "vuṭṭhāpite, āpatti pācittiyassa. #13",
  "pli-tv-pvr2.2:120.1": "Kumāribhūtavaggo aṭṭhamo.",
  "pli-tv-pvr2.2:121.0": "4.9. Chattupāhanavagga",
  "pli-tv-pvr2.2:121.1": "Chattupāhanaṁ dhārentī dve āpattiyo āpajjati.",
  "pli-tv-pvr2.2:121.2": "Dhāreti, payoge dukkaṭaṁ;",
  "pli-tv-pvr2.2:121.3": "dhārite, āpatti pācittiyassa. #1",
  "pli-tv-pvr2.2:122.1": "Yānena yāyantī dve āpattiyo āpajjati.",
  "pli-tv-pvr2.2:122.2": "Yāyati, payoge dukkaṭaṁ;",
  "pli-tv-pvr2.2:122.3": "yāyite, āpatti pācittiyassa. #2",
  "pli-tv-pvr2.2:123.1": "Saṅghāṇiṁ dhārentī dve āpattiyo āpajjati.",
  "pli-tv-pvr2.2:123.2": "Dhāreti, payoge dukkaṭaṁ;",
  "pli-tv-pvr2.2:123.3": "dhārite, āpatti pācittiyassa. #3",
  "pli-tv-pvr2.2:124.1": "Itthālaṅkāraṁ dhārentī dve āpattiyo āpajjati.",
  "pli-tv-pvr2.2:124.2": "Dhāreti, payoge dukkaṭaṁ;",
  "pli-tv-pvr2.2:124.3": "dhārite, āpatti pācittiyassa. #4",
  "pli-tv-pvr2.2:125.1": "Gandhavaṇṇakena nahāyantī dve āpattiyo āpajjati.",
  "pli-tv-pvr2.2:125.2": "Nahāyati, payoge dukkaṭaṁ;",
  "pli-tv-pvr2.2:125.3": "nahānapariyosāne, āpatti pācittiyassa. #5",
  "pli-tv-pvr2.2:126.1": "Vāsitakena piññākena nahāyantī dve āpattiyo āpajjati.",
  "pli-tv-pvr2.2:126.2": "Nahāyati, payoge dukkaṭaṁ;",
  "pli-tv-pvr2.2:126.3": "nahānapariyosāne, āpatti pācittiyassa. #6",
  "pli-tv-pvr2.2:127.1": "Bhikkhuniyā ummaddāpentī parimaddāpentī dve āpattiyo āpajjati.",
  "pli-tv-pvr2.2:127.2": "Ummaddāpeti, payoge dukkaṭaṁ;",
  "pli-tv-pvr2.2:127.3": "ummaddite, āpatti pācittiyassa. #7",
  "pli-tv-pvr2.2:128.1": "Sikkhamānāya ummaddāpentī parimaddāpentī dve āpattiyo āpajjati.",
  "pli-tv-pvr2.2:128.2": "Ummaddāpeti, payoge dukkaṭaṁ;",
  "pli-tv-pvr2.2:128.3": "ummaddite, āpatti pācittiyassa. #8",
  "pli-tv-pvr2.2:129.1": "Sāmaṇeriyā ummaddāpentī parimaddāpentī dve āpattiyo āpajjati.",
  "pli-tv-pvr2.2:129.2": "Ummaddāpeti, payoge dukkaṭaṁ;",
  "pli-tv-pvr2.2:129.3": "ummaddite, āpatti pācittiyassa. #9",
  "pli-tv-pvr2.2:130.1": "Gihiniyā ummaddāpentī parimaddāpentī dve āpattiyo āpajjati.",
  "pli-tv-pvr2.2:130.2": "Ummaddāpeti, payoge dukkaṭaṁ;",
  "pli-tv-pvr2.2:130.3": "ummaddite, āpatti pācittiyassa. #10",
  "pli-tv-pvr2.2:131.1": "Bhikkhussa purato anāpucchā āsane nisīdantī dve āpattiyo āpajjati.",
  "pli-tv-pvr2.2:131.2": "Nisīdati, payoge dukkaṭaṁ;",
  "pli-tv-pvr2.2:131.3": "nisinne, āpatti pācittiyassa. #11",
  "pli-tv-pvr2.2:132.1": "Anokāsakataṁ bhikkhuṁ pañhaṁ pucchantī dve āpattiyo āpajjati.",
  "pli-tv-pvr2.2:132.2": "Pucchati, payoge dukkaṭaṁ;",
  "pli-tv-pvr2.2:132.3": "pucchite, āpatti pācittiyassa. #12",
  "pli-tv-pvr2.2:133.1": "Asaṅkaccikā gāmaṁ pavisantī dve āpattiyo āpajjati.",
  "pli-tv-pvr2.2:133.2": "Paṭhamaṁ pādaṁ parikkhepaṁ atikkāmeti, āpatti dukkaṭassa;",
  "pli-tv-pvr2.2:133.3": "dutiyaṁ pādaṁ atikkāmeti, āpatti pācittiyassa. #13",
  "pli-tv-pvr2.2:134.1": "Chattupāhanavaggo navamo.",
  "pli-tv-pvr2.2:134.2": "Khuddakaṁ niṭṭhitaṁ.",
  "pli-tv-pvr2.2:135.0": "5. Pāṭidesanīyakaṇḍa",
  "pli-tv-pvr2.2:135.1": "Sappiṁ viññāpetvā bhuñjantī dve āpattiyo āpajjati.",
  "pli-tv-pvr2.2:135.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:135.3": "ajjhohāre ajjhohāre āpatti pāṭidesanīyassa. #1",
  "pli-tv-pvr2.2:136.1": "Telaṁ viññāpetvā bhuñjantī dve āpattiyo āpajjati.",
  "pli-tv-pvr2.2:136.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:136.3": "ajjhohāre ajjhohāre āpatti pāṭidesanīyassa. #2",
  "pli-tv-pvr2.2:137.1": "Madhuṁ viññāpetvā bhuñjantī dve āpattiyo āpajjati.",
  "pli-tv-pvr2.2:137.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:137.3": "ajjhohāre ajjhohāre āpatti pāṭidesanīyassa. #3",
  "pli-tv-pvr2.2:138.1": "Phāṇitaṁ viññāpetvā bhuñjantī dve āpattiyo āpajjati.",
  "pli-tv-pvr2.2:138.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:138.3": "ajjhohāre ajjhohāre āpatti pāṭidesanīyassa. #4",
  "pli-tv-pvr2.2:139.1": "Macchaṁ viññāpetvā bhuñjantī dve āpattiyo āpajjati.",
  "pli-tv-pvr2.2:139.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:139.3": "ajjhohāre ajjhohāre āpatti pāṭidesanīyassa. #5",
  "pli-tv-pvr2.2:140.1": "Maṁsaṁ viññāpetvā bhuñjantī dve āpattiyo āpajjati.",
  "pli-tv-pvr2.2:140.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:140.3": "ajjhohāre ajjhohāre āpatti pāṭidesanīyassa. #6",
  "pli-tv-pvr2.2:141.1": "Khīraṁ viññāpetvā bhuñjantī dve āpattiyo āpajjati.",
  "pli-tv-pvr2.2:141.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:141.3": "ajjhohāre ajjhohāre āpatti pāṭidesanīyassa. #7",
  "pli-tv-pvr2.2:142.1": "Dadhiṁ viññāpetvā bhuñjantī dve āpattiyo āpajjati.",
  "pli-tv-pvr2.2:142.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:142.3": "ajjhohāre ajjhohāre āpatti pāṭidesanīyassa. #8",
  "pli-tv-pvr2.2:143.1": "Aṭṭha pāṭidesanīyā niṭṭhitā.",
  "pli-tv-pvr2.2:143.2": "Katāpattivāro niṭṭhito dutiyo."
}