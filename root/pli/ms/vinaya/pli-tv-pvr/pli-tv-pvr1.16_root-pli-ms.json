{
  "pli-tv-pvr1.16:0.1": "Parivāra",
  "pli-tv-pvr1.16:0.2": "Bhikkhuvibhaṅga",
  "pli-tv-pvr1.16:0.3": "Dutiyabhāga",
  "pli-tv-pvr1.16:0.4": "8. Samuccayavāra",
  "pli-tv-pvr1.16:1.1": "Methunaṁ dhammaṁ paṭisevanapaccayā kati āpattiyo āpajjati?",
  "pli-tv-pvr1.16:1.2": "Methunaṁ dhammaṁ paṭisevanapaccayā catasso āpattiyo āpajjati.",
  "pli-tv-pvr1.16:1.3": "Akkhāyite sarīre methunaṁ dhammaṁ paṭisevati, āpatti pārājikassa;",
  "pli-tv-pvr1.16:1.4": "yebhuyyena khāyite sarīre methunaṁ dhammaṁ paṭisevati, āpatti thullaccayassa;",
  "pli-tv-pvr1.16:1.5": "vaṭṭakate mukhe acchupantaṁ aṅgajātaṁ paveseti, āpatti dukkaṭassa;",
  "pli-tv-pvr1.16:1.6": "jatumaṭṭhake pācittiyaṁ—",
  "pli-tv-pvr1.16:1.7": "methunaṁ dhammaṁ paṭisevanapaccayā imā catasso āpattiyo āpajjati.",
  "pli-tv-pvr1.16:1.8": "Tā āpattiyo catunnaṁ vipattīnaṁ kati vipattiyo bhajanti?",
  "pli-tv-pvr1.16:1.9": "Sattannaṁ āpattikkhandhānaṁ katihi āpattikkhandhehi saṅgahitā?",
  "pli-tv-pvr1.16:1.10": "Channaṁ āpattisamuṭṭhānānaṁ katihi samuṭṭhānehi samuṭṭhanti?",
  "pli-tv-pvr1.16:1.11": "Catunnaṁ adhikaraṇānaṁ katamaṁ adhikaraṇaṁ?",
  "pli-tv-pvr1.16:1.12": "Sattannaṁ samathānaṁ katihi samathehi sammanti?",
  "pli-tv-pvr1.16:1.13": "Tā āpattiyo catunnaṁ vipattīnaṁ dve vipattiyo bhajanti—",
  "pli-tv-pvr1.16:1.14": "siyā sīlavipattiṁ siyā ācāravipattiṁ.",
  "pli-tv-pvr1.16:1.15": "Sattannaṁ āpattikkhandhānaṁ catūhi āpattikkhandhehi saṅgahitā—",
  "pli-tv-pvr1.16:1.16": "siyā pārājikāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena.",
  "pli-tv-pvr1.16:1.17": "Channaṁ āpattisamuṭṭhānānaṁ ekena samuṭṭhānena samuṭṭhanti—",
  "pli-tv-pvr1.16:1.18": "kāyato ca cittato ca samuṭṭhanti, na vācato.",
  "pli-tv-pvr1.16:1.19": "Catunnaṁ adhikaraṇānaṁ, āpattādhikaraṇaṁ.",
  "pli-tv-pvr1.16:1.20": "Sattannaṁ samathānaṁ, tīhi samathehi sammanti—",
  "pli-tv-pvr1.16:1.21": "siyā sammukhāvinayena ca, paṭiññātakaraṇena ca, siyā sammukhāvinayena ca tiṇavatthārakena ca …pe…. ",
  "pli-tv-pvr1.16:2.1": "Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā kati āpattiyo āpajjati?",
  "pli-tv-pvr1.16:2.2": "Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā ekaṁ āpattiṁ āpajjati.",
  "pli-tv-pvr1.16:2.3": "Dukkaṭaṁ—",
  "pli-tv-pvr1.16:2.4": "anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā imaṁ ekaṁ āpattiṁ āpajjati.",
  "pli-tv-pvr1.16:2.5": "Sā āpatti catunnaṁ vipattīnaṁ kati vipattiyo bhajati?",
  "pli-tv-pvr1.16:2.6": "Sattannaṁ āpattikkhandhānaṁ katihi āpattikkhandhehi saṅgahitā?",
  "pli-tv-pvr1.16:2.7": "Channaṁ āpattisamuṭṭhānānaṁ katihi samuṭṭhānehi samuṭṭhāti?",
  "pli-tv-pvr1.16:2.8": "Catunnaṁ adhikaraṇānaṁ katamaṁ adhikaraṇaṁ?",
  "pli-tv-pvr1.16:2.9": "Sattannaṁ samathānaṁ katihi samathehi sammati?",
  "pli-tv-pvr1.16:2.10": "Sā āpatti catunnaṁ vipattīnaṁ ekaṁ vipattiṁ bhajati—",
  "pli-tv-pvr1.16:2.11": "ācāravipattiṁ.",
  "pli-tv-pvr1.16:2.12": "Sattannaṁ āpattikkhandhānaṁ ekena āpattikkhandhena saṅgahitā—",
  "pli-tv-pvr1.16:2.13": "dukkaṭāpattikkhandhena.",
  "pli-tv-pvr1.16:2.14": "Channaṁ āpattisamuṭṭhānānaṁ ekena samuṭṭhānena samuṭṭhāti—",
  "pli-tv-pvr1.16:2.15": "kāyato ca cittato ca samuṭṭhāti, na vācato.",
  "pli-tv-pvr1.16:2.16": "Catunnaṁ adhikaraṇānaṁ, āpattādhikaraṇaṁ.",
  "pli-tv-pvr1.16:2.17": "Sattannaṁ samathānaṁ tīhi samathehi sammati—",
  "pli-tv-pvr1.16:2.18": "siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena cāti. ",
  "pli-tv-pvr1.16:3.1": "Samuccayavāro niṭṭhito aṭṭhamo.",
  "pli-tv-pvr1.16:3.2": "Aṭṭhapaccayavārā niṭṭhitā.",
  "pli-tv-pvr1.16:3.3": "Mahāvibhaṅge soḷasamahāvārā niṭṭhitā.",
  "pli-tv-pvr1.16:4.1": "Bhikkhuvibhaṅgamahāvāro niṭṭhito."
}