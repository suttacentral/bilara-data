{
  "pli-tv-bu-vb-np15:0.1": "Theravāda Vinaya ",
  "pli-tv-bu-vb-np15:0.2": "Mahāvibhaṅga ",
  "pli-tv-bu-vb-np15:0.3": "Nissaggiyakaṇḍa ",
  "pli-tv-bu-vb-np15:0.4": "Kosiyavagga ",
  "pli-tv-bu-vb-np15:0.5": "15. Nisīdanasanthatasikkhāpada ",
  "pli-tv-bu-vb-np15:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-np15:1.1.2": "Atha kho bhagavā bhikkhū āmantesi—“icchāmahaṁ, bhikkhave, temāsaṁ paṭisallīyituṁ. ",
  "pli-tv-bu-vb-np15:1.1.3": "Namhi kenaci upasaṅkamitabbo, aññatra ekena piṇḍapātanīhārakenā”ti. ",
  "pli-tv-bu-vb-np15:1.1.4": "“Evaṁ, bhante”ti kho te bhikkhū bhagavato paṭissuṇitvā nāssudha koci bhagavantaṁ upasaṅkamati, aññatra ekena piṇḍapātanīhārakena. ",
  "pli-tv-bu-vb-np15:1.1.5": "Tena kho pana samayena sāvatthiyā saṅghena katikā katā hoti—",
  "pli-tv-bu-vb-np15:1.1.6": "“icchatāvuso, bhagavā temāsaṁ paṭisallīyituṁ. ",
  "pli-tv-bu-vb-np15:1.1.7": "Na bhagavā kenaci upasaṅkamitabbo, aññatra ekena piṇḍapātanīhārakena. ",
  "pli-tv-bu-vb-np15:1.1.8": "Yo bhagavantaṁ upasaṅkamati so pācittiyaṁ desāpetabbo”ti. ",
  "pli-tv-bu-vb-np15:1.1.9": "Atha kho āyasmā upaseno vaṅgantaputto, sapariso yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ",
  "pli-tv-bu-vb-np15:1.1.10": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ. Atha kho bhagavā āyasmantaṁ upasenaṁ vaṅgantaputtaṁ etadavoca—",
  "pli-tv-bu-vb-np15:1.1.11": "“kacci vo, upasena, khamanīyaṁ kacci yāpanīyaṁ, ",
  "pli-tv-bu-vb-np15:1.1.12": "kaccittha appakilamathena addhānaṁ āgatā”ti? ",
  "pli-tv-bu-vb-np15:1.1.13": "“Khamanīyaṁ, bhagavā, yāpanīyaṁ, bhagavā. ",
  "pli-tv-bu-vb-np15:1.1.14": "Appakilamathena ca mayaṁ, bhante, addhānaṁ āgatā”ti. ",
  "pli-tv-bu-vb-np15:1.1.15": "Tena kho pana samayena āyasmato upasenassa vaṅgantaputtassa saddhivihāriko bhikkhu bhagavato avidūre nisinno hoti. Atha kho bhagavā taṁ bhikkhuṁ etadavoca—",
  "pli-tv-bu-vb-np15:1.1.16": "“manāpāni te, bhikkhu, paṁsukūlānī”ti? ",
  "pli-tv-bu-vb-np15:1.1.17": "“Na kho me, bhante, manāpāni paṁsukūlānī”ti. ",
  "pli-tv-bu-vb-np15:1.1.18": "“Kissa pana tvaṁ, bhikkhu, paṁsukūliko”ti? ",
  "pli-tv-bu-vb-np15:1.1.19": "“Upajjhāyo me, bhante, paṁsukūliko. Evaṁ ahampi paṁsukūliko”ti. ",
  "pli-tv-bu-vb-np15:1.1.20": "Atha kho bhagavā āyasmantaṁ upasenaṁ vaṅgantaputtaṁ etadavoca—“pāsādikā kho tyāyaṁ, upasena, parisā. ",
  "pli-tv-bu-vb-np15:1.1.21": "Kathaṁ tvaṁ, upasena, parisaṁ vinesī”ti? ",
  "pli-tv-bu-vb-np15:1.1.22": "“Yo maṁ, bhante, upasampadaṁ yācati tamahaṁ evaṁ vadāmi—",
  "pli-tv-bu-vb-np15:1.1.23": "‘ahaṁ kho, āvuso, āraññiko piṇḍapātiko paṁsukūliko. ",
  "pli-tv-bu-vb-np15:1.1.24": "Sace tvampi āraññiko bhavissasi piṇḍapātiko paṁsukūliko, evāhaṁ taṁ upasampādessāmī’ti. ",
  "pli-tv-bu-vb-np15:1.1.25": "Sace me paṭissuṇāti upasampādemi, no ce me paṭissuṇāti na upasampādemi. ",
  "pli-tv-bu-vb-np15:1.1.26": "Yo maṁ nissayaṁ yācati tamahaṁ evaṁ vadāmi—",
  "pli-tv-bu-vb-np15:1.1.27": "‘ahaṁ kho, āvuso, āraññiko piṇḍapātiko paṁsukūliko. ",
  "pli-tv-bu-vb-np15:1.1.28": "Sace tvampi āraññiko bhavissasi piṇḍapātiko paṁsukūliko, evāhaṁ te nissayaṁ dassāmī’ti. ",
  "pli-tv-bu-vb-np15:1.1.29": "Sace me paṭissuṇāti nissayaṁ demi, no ce me paṭissuṇāti na nissayaṁ demi. ",
  "pli-tv-bu-vb-np15:1.1.30": "Evaṁ kho ahaṁ, bhante, parisaṁ vinemī”ti. ",
  "pli-tv-bu-vb-np15:1.2.1": "“Sādhu sādhu, upasena. Sādhu kho tvaṁ, upasena, parisaṁ vinesi. ",
  "pli-tv-bu-vb-np15:1.2.2": "Jānāsi pana tvaṁ, upasena, sāvatthiyā saṅghassa katikan”ti? ",
  "pli-tv-bu-vb-np15:1.2.3": "“Na kho ahaṁ, bhante, jānāmi sāvatthiyā saṅghassa katikan”ti. ",
  "pli-tv-bu-vb-np15:1.2.4": "“Sāvatthiyā kho, upasena, saṅghena katikā katā—",
  "pli-tv-bu-vb-np15:1.2.5": "‘icchatāvuso, bhagavā temāsaṁ paṭisallīyituṁ. ",
  "pli-tv-bu-vb-np15:1.2.6": "Na bhagavā kenaci upasaṅkamitabbo, aññatra ekena piṇḍapātanīhārakena. ",
  "pli-tv-bu-vb-np15:1.2.7": "Yo bhagavantaṁ upasaṅkamati so pācittiyaṁ desāpetabbo’”ti. ",
  "pli-tv-bu-vb-np15:1.2.8": "“Paññāyissati, bhante, sāvatthiyā saṅgho sakāya katikāya, ",
  "pli-tv-bu-vb-np15:1.2.9": "na mayaṁ apaññattaṁ paññapessāma paññattaṁ vā na samucchindissāma, ",
  "pli-tv-bu-vb-np15:1.2.10": "yathāpaññattesu sikkhāpadesu samādāya vattissāmā”ti. ",
  "pli-tv-bu-vb-np15:1.2.11": "“Sādhu sādhu, upasena, ",
  "pli-tv-bu-vb-np15:1.2.12": "apaññattaṁ na paññapetabbaṁ, paññattaṁ vā na samucchinditabbaṁ, ",
  "pli-tv-bu-vb-np15:1.2.13": "yathāpaññattesu sikkhāpadesu samādāya vattitabbaṁ. ",
  "pli-tv-bu-vb-np15:1.2.14": "Anujānāmi, upasena, ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū”ti. ",
  "pli-tv-bu-vb-np15:1.2.15": "Tena kho pana samayena sambahulā bhikkhū bahidvārakoṭṭhake ṭhitā honti—“mayaṁ āyasmantaṁ upasenaṁ vaṅgantaputtaṁ pācittiyaṁ desāpessāmā”ti. ",
  "pli-tv-bu-vb-np15:1.2.16": "Atha kho āyasmā upaseno vaṅgantaputto sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "pli-tv-bu-vb-np15:1.2.17": "Atha kho te bhikkhū āyasmantaṁ upasenaṁ vaṅgantaputtaṁ etadavocuṁ—“jānāsi tvaṁ, āvuso upasena, sāvatthiyā saṅghassa katikan”ti. ",
  "pli-tv-bu-vb-np15:1.2.18": "“Bhagavāpi maṁ, āvuso, evamāha—‘jānāsi pana tvaṁ, upasena, sāvatthiyā saṅghassa katikan’ti? ‘Na kho ahaṁ, bhante, jānāmi sāvatthiyā saṅghassa katikan’ti. ",
  "pli-tv-bu-vb-np15:1.2.19": "‘Sāvatthiyā kho, upasena, saṅghena katikā katā—",
  "pli-tv-bu-vb-np15:1.2.20": "icchatāvuso, bhagavā temāsaṁ paṭisallīyituṁ. ",
  "pli-tv-bu-vb-np15:1.2.21": "Na bhagavā kenaci upasaṅkamitabbo, aññatra ekena piṇḍapātanīhārakena. ",
  "pli-tv-bu-vb-np15:1.2.22": "Yo bhagavantaṁ upasaṅkamati so pācittiyaṁ desāpetabbo’ti. ",
  "pli-tv-bu-vb-np15:1.2.23": "‘Paññāyissati, bhante, sāvatthiyā saṅgho sakāya katikāya, ",
  "pli-tv-bu-vb-np15:1.2.24": "na mayaṁ apaññattaṁ paññapessāma paññattaṁ vā na samucchindissāma, ",
  "pli-tv-bu-vb-np15:1.2.25": "yathāpaññattesu sikkhāpadesu samādāya vattissāmā’ti. ",
  "pli-tv-bu-vb-np15:1.2.26": "Anuññātāvuso, bhagavatā—‘ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū’”ti. ",
  "pli-tv-bu-vb-np15:1.2.27": "Atha kho te bhikkhū—“saccaṁ kho āyasmā upaseno āha—",
  "pli-tv-bu-vb-np15:1.2.28": "‘na apaññattaṁ paññapetabbaṁ, paññattaṁ vā na samucchinditabbaṁ, yathāpaññattesu sikkhāpadesu samādāya vattitabban’”ti. ",
  "pli-tv-bu-vb-np15:1.3.1": "Assosuṁ kho bhikkhū—“anuññātā kira bhagavatā—‘ye te bhikkhū āraññikā piṇḍapātikā paṁsukūlikā yathāsukhaṁ maṁ dassanāya upasaṅkamantū’”ti. ",
  "pli-tv-bu-vb-np15:1.3.2": "Te bhagavantaṁ dassanaṁ pihentā santhatāni ujjhitvā āraññikaṅgaṁ piṇḍapātikaṅgaṁ paṁsukūlikaṅgaṁ samādiyiṁsu. ",
  "pli-tv-bu-vb-np15:1.3.3": "Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto addasa santhatāni tahaṁ tahaṁ ujjhitāni. ",
  "pli-tv-bu-vb-np15:1.3.4": "Passitvā bhikkhū āmantesi—“kassimāni, bhikkhave, santhatāni tahaṁ tahaṁ ujjhitānī”ti? ",
  "pli-tv-bu-vb-np15:1.3.5": "Atha kho te bhikkhū bhagavato etamatthaṁ ārocesuṁ. ",
  "pli-tv-bu-vb-np15:1.3.6": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np15:1.3.7": "“tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca—",
  "pli-tv-bu-vb-np15:1.3.8": "saṅghasuṭṭhutāya, saṅghaphāsutāya …pe… ",
  "pli-tv-bu-vb-np15:1.3.9": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np15:1.3.10.1": "“Nisīdanasanthataṁ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya, ",
  "pli-tv-bu-vb-np15:1.3.11": "anādā ce bhikkhu purāṇasanthatassa sāmantā sugatavidatthiṁ navaṁ nisīdanasanthataṁ kārāpeyya, nissaggiyaṁ pācittiyan”ti. ",
  "pli-tv-bu-vb-np15:2.1": "Nisīdanaṁ nāma ",
  "pli-tv-bu-vb-np15:2.2": "sadasaṁ vuccati. ",
  "pli-tv-bu-vb-np15:2.3": "Santhataṁ nāma ",
  "pli-tv-bu-vb-np15:2.4": "santharitvā kataṁ hoti avāyimaṁ. ",
  "pli-tv-bu-vb-np15:2.5": "Kārayamānenāti ",
  "pli-tv-bu-vb-np15:2.6": "karonto vā kārāpento vā. ",
  "pli-tv-bu-vb-np15:2.7": "Purāṇasanthataṁ nāma ",
  "pli-tv-bu-vb-np15:2.8": "sakiṁ nivatthampi sakiṁ pārutampi. ",
  "pli-tv-bu-vb-np15:2.9": "Sāmantā sugatavidatthi ādātabbā dubbaṇṇakaraṇāyāti ",
  "pli-tv-bu-vb-np15:2.10": "thirabhāvāya vaṭṭaṁ vā caturassaṁ vā chinditvā ekadese vā santharitabbaṁ vijaṭetvā vā santharitabbaṁ. ",
  "pli-tv-bu-vb-np15:2.11": "Anādā ce bhikkhu purāṇasanthatassa sāmantā sugatavidatthinti ",
  "pli-tv-bu-vb-np15:2.12": "anādiyitvā purāṇasanthatassa sāmantā sugatavidatthiṁ navaṁ nisīdanasanthataṁ karoti vā kārāpeti vā, payoge dukkaṭaṁ, ",
  "pli-tv-bu-vb-np15:2.13": "paṭilābhena nissaggiyaṁ hoti. ",
  "pli-tv-bu-vb-np15:2.14": "Nissajjitabbaṁ saṅghassa vā gaṇassa vā puggalassa vā. ",
  "pli-tv-bu-vb-np15:2.15": "Evañca pana, bhikkhave, nissajjitabbaṁ. ",
  "pli-tv-bu-vb-np15:2.16": "…pe… ",
  "pli-tv-bu-vb-np15:2.17": "“idaṁ me, bhante, nisīdanasanthataṁ anādiyitvā purāṇasanthatassa sāmantā sugatavidatthiṁ kārāpitaṁ nissaggiyaṁ. ",
  "pli-tv-bu-vb-np15:2.18": "Imāhaṁ saṅghassa nissajjāmī”ti …pe… ",
  "pli-tv-bu-vb-np15:2.19": "dadeyyāti …pe… ",
  "pli-tv-bu-vb-np15:2.20": "dadeyyunti …pe… ",
  "pli-tv-bu-vb-np15:2.21": "āyasmato dammīti. ",
  "pli-tv-bu-vb-np15:2.22.1": "Attanā vippakataṁ attanā pariyosāpeti, nissaggiyaṁ pācittiyaṁ. ",
  "pli-tv-bu-vb-np15:2.23": "Attanā vippakataṁ parehi pariyosāpeti, nissaggiyaṁ pācittiyaṁ. ",
  "pli-tv-bu-vb-np15:2.24": "Parehi vippakataṁ attanā pariyosāpeti, nissaggiyaṁ pācittiyaṁ. ",
  "pli-tv-bu-vb-np15:2.25": "Parehi vippakataṁ parehi pariyosāpeti, nissaggiyaṁ pācittiyaṁ. ",
  "pli-tv-bu-vb-np15:2.26": "Aññassatthāya karoti vā kārāpeti vā, āpatti dukkaṭassa. ",
  "pli-tv-bu-vb-np15:2.27.1": "Anāpatti—",
  "pli-tv-bu-vb-np15:2.28": "purāṇasanthatassa sāmantā sugatavidatthiṁ ādiyitvā karoti, ",
  "pli-tv-bu-vb-np15:2.29": "alabhanto thokataraṁ ādiyitvā karoti, ",
  "pli-tv-bu-vb-np15:2.30": "alabhanto anādiyitvā karoti, ",
  "pli-tv-bu-vb-np15:2.31": "aññena kataṁ paṭilabhitvā paribhuñjati, ",
  "pli-tv-bu-vb-np15:2.32": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ",
  "pli-tv-bu-vb-np15:2.33": "ummattakassa, ",
  "pli-tv-bu-vb-np15:2.34": "ādikammikassāti. ",
  "pli-tv-bu-vb-np15:2.35": "Nisīdanasanthatasikkhāpadaṁ niṭṭhitaṁ pañcamaṁ. "
}