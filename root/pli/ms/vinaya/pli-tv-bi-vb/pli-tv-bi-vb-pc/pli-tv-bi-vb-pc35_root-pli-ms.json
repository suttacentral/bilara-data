{
  "pli-tv-bi-vb-pc35:0.1": "Theravāda Vinaya ",
  "pli-tv-bi-vb-pc35:0.2": "Bhikkhunivibhaṅga ",
  "pli-tv-bi-vb-pc35:0.3": "Pācittiyakaṇḍa ",
  "pli-tv-bi-vb-pc35:0.4": "Tuvaṭṭavagga ",
  "pli-tv-bi-vb-pc35:0.5": "35. Nikkaḍḍhanasikkhāpada ",
  "pli-tv-bi-vb-pc35:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc35:1.2": "Tena kho pana samayena bhaddā kāpilānī sākete vassaṁ upagatā hoti. ",
  "pli-tv-bi-vb-pc35:1.3": "Sā kenacideva karaṇīyena ubbāḷhā thullanandāya bhikkhuniyā santike dūtaṁ pāhesi—",
  "pli-tv-bi-vb-pc35:1.4": "“sace me ayyā thullanandā upassayaṁ dadeyya āgaccheyyāmahaṁ sāvatthin”ti. ",
  "pli-tv-bi-vb-pc35:1.5": "Thullanandā bhikkhunī evamāha—",
  "pli-tv-bi-vb-pc35:1.6": "“āgacchatu, dassāmī”ti. ",
  "pli-tv-bi-vb-pc35:1.7": "Atha kho bhaddā kāpilānī sāketā sāvatthiṁ agamāsi. ",
  "pli-tv-bi-vb-pc35:1.8": "Thullanandā bhikkhunī bhaddāya kāpilāniyā upassayaṁ adāsi. ",
  "pli-tv-bi-vb-pc35:1.9": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. ",
  "pli-tv-bi-vb-pc35:1.10": "Bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā. ",
  "pli-tv-bi-vb-pc35:1.11": "Manussā—",
  "pli-tv-bi-vb-pc35:1.12": "“ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā”ti bhaddaṁ kāpilāniṁ paṭhamaṁ payirupāsitvā pacchā thullanandaṁ bhikkhuniṁ payirupāsanti. ",
  "pli-tv-bi-vb-pc35:1.13": "Thullanandā bhikkhunī issāpakatā—",
  "pli-tv-bi-vb-pc35:1.14": "“imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī”ti kupitā anattamanā bhaddaṁ kāpilāniṁ upassayā nikkaḍḍhi. ",
  "pli-tv-bi-vb-pc35:1.15": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc35:1.16": "“kathañhi nāma ayyā thullanandā ayyāya bhaddāya kāpilāniyā upassayaṁ datvā kupitā anattamanā nikkaḍḍhissatī”ti …pe… ",
  "pli-tv-bi-vb-pc35:1.17": "“saccaṁ kira, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhatī”ti? ",
  "pli-tv-bi-vb-pc35:1.18": "“Saccaṁ, bhagavā”ti. ",
  "pli-tv-bi-vb-pc35:1.19": "Vigarahi buddho bhagavā …pe… ",
  "pli-tv-bi-vb-pc35:1.20": "kathañhi nāma, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhissati. ",
  "pli-tv-bi-vb-pc35:1.21": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc35:1.22": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc35:1.23.1": "“Yā pana bhikkhunī bhikkhuniyā upassayaṁ datvā kupitā anattamanā nikkaḍḍheyya vā nikkaḍḍhāpeyya vā, pācittiyan”ti. ",
  "pli-tv-bi-vb-pc35:2.1.1": "Yā panāti ",
  "pli-tv-bi-vb-pc35:2.1.2": "yā yādisā …pe… ",
  "pli-tv-bi-vb-pc35:2.1.3": "bhikkhunīti ",
  "pli-tv-bi-vb-pc35:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc35:2.1.5": "Bhikkhuniyāti ",
  "pli-tv-bi-vb-pc35:2.1.6": "aññāya bhikkhuniyā. ",
  "pli-tv-bi-vb-pc35:2.1.7": "Upassayo nāma ",
  "pli-tv-bi-vb-pc35:2.1.8": "kavāṭabaddho vuccati. ",
  "pli-tv-bi-vb-pc35:2.1.9": "Datvāti ",
  "pli-tv-bi-vb-pc35:2.1.10": "sayaṁ datvā. ",
  "pli-tv-bi-vb-pc35:2.1.11": "Kupitā anattamanāti ",
  "pli-tv-bi-vb-pc35:2.1.12": "anabhiraddhā āhatacittā khilajātā. ",
  "pli-tv-bi-vb-pc35:2.1.13": "Nikkaḍḍheyyāti ",
  "pli-tv-bi-vb-pc35:2.1.14": "gabbhe gahetvā pamukhaṁ nikkaḍḍhati, āpatti pācittiyassa. ",
  "pli-tv-bi-vb-pc35:2.1.15": "Pamukhe gahetvā bahi nikkaḍḍhati, āpatti pācittiyassa. ",
  "pli-tv-bi-vb-pc35:2.1.16": "Ekena payogena bahukepi dvāre atikkāmeti, āpatti pācittiyassa. ",
  "pli-tv-bi-vb-pc35:2.1.17": "Nikkaḍḍhāpeyyāti ",
  "pli-tv-bi-vb-pc35:2.1.18": "aññaṁ āṇāpeti, āpatti pācittiyassa. ",
  "pli-tv-bi-vb-pc35:2.1.19": "Sakiṁ āṇattā bahukepi dvāre atikkāmeti, āpatti pācittiyassa. ",
  "pli-tv-bi-vb-pc35:2.2.1": "Upasampannāya upasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. ",
  "pli-tv-bi-vb-pc35:2.2.2": "Upasampannāya vematikā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. ",
  "pli-tv-bi-vb-pc35:2.2.3": "Upasampannāya anupasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. ",
  "pli-tv-bi-vb-pc35:2.2.4": "Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. ",
  "pli-tv-bi-vb-pc35:2.2.5": "Akavāṭabaddhā nikkaḍḍhati vā nikkaḍḍhāpeti vā, āpatti dukkaṭassa. ",
  "pli-tv-bi-vb-pc35:2.2.6": "Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. ",
  "pli-tv-bi-vb-pc35:2.2.7": "Anupasampannaṁ kavāṭabaddhā vā akavāṭabaddhā vā nikkaḍḍhati vā nikkaḍḍhāpeti vā, āpatti dukkaṭassa. ",
  "pli-tv-bi-vb-pc35:2.2.8": "Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. ",
  "pli-tv-bi-vb-pc35:2.2.9": "Anupasampannāya upasampannasaññā, āpatti dukkaṭassa. ",
  "pli-tv-bi-vb-pc35:2.2.10": "Anupasampannāya vematikā, āpatti dukkaṭassa. ",
  "pli-tv-bi-vb-pc35:2.2.11": "Anupasampannāya anupasampannasaññā, āpatti dukkaṭassa. ",
  "pli-tv-bi-vb-pc35:2.3.1": "Anāpatti—",
  "pli-tv-bi-vb-pc35:2.3.2": "alajjiniṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.3": "tassā parikkhāraṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.4": "ummattikaṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.5": "tassā parikkhāraṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.6": "bhaṇḍanakārikaṁ kalahakārikaṁ vivādakārikaṁ bhassakārikaṁ saṅghe adhikaraṇakārikaṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.7": "tassā parikkhāraṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.8": "antevāsiniṁ vā saddhivihāriniṁ vā na sammā vattantiṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.9": "tassā parikkhāraṁ nikkaḍḍhati vā nikkaḍḍhāpeti vā, ",
  "pli-tv-bi-vb-pc35:2.3.10": "ummattikāya, ",
  "pli-tv-bi-vb-pc35:2.3.11": "ādikammikāyāti. ",
  "pli-tv-bi-vb-pc35:2.3.12": "Pañcamasikkhāpadaṁ niṭṭhitaṁ. "
}