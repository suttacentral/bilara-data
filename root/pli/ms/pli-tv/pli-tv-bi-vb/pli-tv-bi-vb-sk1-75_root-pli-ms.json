{
  "pli-tv-bi-vb-sk1-75:0.1": "Theravāda Vinaya",
  "pli-tv-bi-vb-sk1-75:0.2": "Bhikkhunivibhaṅga",
  "pli-tv-bi-vb-sk1-75:0.3": "Sekhiyakaṇḍa",
  "pli-tv-bi-vb-sk1-75:0.4": "Parimaṇḍalavagga",
  "pli-tv-bi-vb-sk1-75:0.5": "1.10 Dutiyaukkhittakasikkhāpada",
  "pli-tv-bi-vb-sk1-75:0.6": "Ime kho panāyyāyo sekhiyā dhammā uddesaṃ āgacchanti.",
  "pli-tv-bi-vb-sk1-75:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-sk1-75:1.2": "Tena kho pana samayena chabbaggiyā bhikkhuniyo puratopi pacchatopi olambentī nivāsenti.",
  "pli-tv-bi-vb-sk1-75:1.3": "Manussā ujjhāyanti khiyyanti vipācenti—",
  "pli-tv-bi-vb-sk1-75:1.4": "“kathañhi nāma bhikkhuniyo puratopi pacchatopi olambentī nivāsessanti, seyyathāpi gihiniyo kāmabhoginiyo”ti.",
  "pli-tv-bi-vb-sk1-75:1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-sk1-75:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-sk1-75:1.7": "“kathañhi nāma chabbaggiyā bhikkhuniyo puratopi pacchatopi olambentī nivāsessantī”ti …pe…",
  "pli-tv-bi-vb-sk1-75:1.8": "“saccaṃ kira, bhikkhave, chabbaggiyā bhikkhuniyo puratopi pacchatopi olambentī nivāsentī”ti?",
  "pli-tv-bi-vb-sk1-75:1.9": "“Saccaṃ, bhagavā”ti.",
  "pli-tv-bi-vb-sk1-75:1.10": "Vigarahi buddho bhagavā …pe…",
  "pli-tv-bi-vb-sk1-75:1.11": "kathañhi nāma, bhikkhave, chabbaggiyā bhikkhuniyo puratopi pacchatopi olambentī nivāsessanti.",
  "pli-tv-bi-vb-sk1-75:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-sk1-75:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-sk1-75:1.14": "“Parimaṇḍalaṃ nivāsessāmīti sikkhā karaṇīyā”ti.",
  "pli-tv-bi-vb-sk1-75:1.15": "Parimaṇḍalaṃ nivāsetabbaṃ nābhimaṇḍalaṃ jāṇumaṇḍalaṃ paṭicchādentiyā.",
  "pli-tv-bi-vb-sk1-75:1.16": "Yā anādariyaṃ paṭicca purato vā pacchato vā olambentī nivāseti, āpatti dukkaṭassa.",
  "pli-tv-bi-vb-sk1-75:1.17": "Anāpatti—",
  "pli-tv-bi-vb-sk1-75:1.18": "asañcicca,",
  "pli-tv-bi-vb-sk1-75:1.19": "assatiyā,",
  "pli-tv-bi-vb-sk1-75:1.20": "ajānantiyā,",
  "pli-tv-bi-vb-sk1-75:1.21": "gilānāya,",
  "pli-tv-bi-vb-sk1-75:1.22": "āpadāsu,",
  "pli-tv-bi-vb-sk1-75:1.23": "ummattikāya,",
  "pli-tv-bi-vb-sk1-75:1.24": "ādikammikāyāti …pe…",
  "pli-tv-bi-vb-sk1-75:1.25": "(Saṃkhittaṃ.)",
  "pli-tv-bi-vb-sk1-75:1.26": "7. 7 Pādukavagga",
  "pli-tv-bi-vb-sk1-75:1.27": "7.15 Udakeuccārasikkhāpada",
  "pli-tv-bi-vb-sk1-75:75.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-sk1-75:75.1.2": "Tena kho pana samayena chabbaggiyā bhikkhuniyo udake uccārampi passāvampi kheḷampi karonti.",
  "pli-tv-bi-vb-sk1-75:75.1.3": "Manussā ujjhāyanti khiyyanti vipācenti—",
  "pli-tv-bi-vb-sk1-75:75.1.4": "“kathañhi nāma bhikkhuniyo udake uccārampi passāvampi kheḷampi karissanti, seyyathāpi gihiniyo kāmabhoginiyo”ti.",
  "pli-tv-bi-vb-sk1-75:75.1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-sk1-75:75.1.6": "Yā tā bhikkhuniyo appicchā, tā ujjhāyanti khiyyanti vipācenti—",
  "pli-tv-bi-vb-sk1-75:75.1.7": "“kathañhi nāma chabbaggiyā bhikkhuniyo udake uccārampi passāvampi kheḷampi karissantī”ti.",
  "pli-tv-bi-vb-sk1-75:75.1.8": "Atha kho bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-sk1-75:75.1.9": "Bhikkhū bhagavato etamatthaṃ ārocesuṃ.",
  "pli-tv-bi-vb-sk1-75:75.1.10": "Atha kho bhagavā …pe…",
  "pli-tv-bi-vb-sk1-75:75.1.11": "bhikkhū paṭipucchi—",
  "pli-tv-bi-vb-sk1-75:75.1.12": "“saccaṃ kira, bhikkhave, chabbaggiyā bhikkhuniyo udake uccārampi passāvampi kheḷampi karontī”ti?",
  "pli-tv-bi-vb-sk1-75:75.1.13": "“Saccaṃ, bhagavā”ti.",
  "pli-tv-bi-vb-sk1-75:75.1.14": "Vigarahi buddho bhagavā …pe…",
  "pli-tv-bi-vb-sk1-75:75.1.15": "kathañhi nāma, bhikkhave, chabbaggiyā bhikkhuniyo udake uccārampi passāvampi kheḷampi karissanti.",
  "pli-tv-bi-vb-sk1-75:75.1.16": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-sk1-75:75.1.17": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-sk1-75:75.1.18": "“Na udake uccāraṃ vā passāvaṃ vā kheḷaṃ vā karissāmīti sikkhā karaṇīyā”ti.",
  "pli-tv-bi-vb-sk1-75:75.1.19": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-sk1-75:75.2.1": "Tena kho pana samayena gilānā bhikkhuniyo udake uccārampi passāvampi kheḷampi kātuṃ kukkuccāyanti.",
  "pli-tv-bi-vb-sk1-75:75.2.2": "Bhagavato etamatthaṃ ārocesuṃ …pe…",
  "pli-tv-bi-vb-sk1-75:75.2.3": "anujānāmi, bhikkhave, gilānāya bhikkhuniyā udake uccārampi passāvampi kheḷampi kātuṃ.",
  "pli-tv-bi-vb-sk1-75:75.2.4": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-sk1-75:75.2.5": "“Na udake agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā”ti.",
  "pli-tv-bi-vb-sk1-75:75.2.6": "Na udake agilānāya uccāro vā passāvo vā kheḷo vā kātabbo.",
  "pli-tv-bi-vb-sk1-75:75.2.7": "Yā anādariyaṃ paṭicca udake agilānā uccāraṃ vā passāvaṃ vā kheḷaṃ vā karoti, āpatti dukkaṭassa.",
  "pli-tv-bi-vb-sk1-75:75.2.8": "Anāpatti—",
  "pli-tv-bi-vb-sk1-75:75.2.9": "asañcicca,",
  "pli-tv-bi-vb-sk1-75:75.2.10": "assatiyā,",
  "pli-tv-bi-vb-sk1-75:75.2.11": "ajānantiyā,",
  "pli-tv-bi-vb-sk1-75:75.2.12": "gilānāya,",
  "pli-tv-bi-vb-sk1-75:75.2.13": "thale kato udakaṃ ottharati,",
  "pli-tv-bi-vb-sk1-75:75.2.14": "āpadāsu,",
  "pli-tv-bi-vb-sk1-75:75.2.15": "ummattikāya,",
  "pli-tv-bi-vb-sk1-75:75.2.16": "khittacittāya,",
  "pli-tv-bi-vb-sk1-75:75.2.17": "vedanāṭṭāya,",
  "pli-tv-bi-vb-sk1-75:75.2.18": "ādikammikāyāti …pe…",
  "pli-tv-bi-vb-sk1-75:75.2.19": "Pannarasamasikkhāpadaṃ niṭṭhitaṃ.",
  "pli-tv-bi-vb-sk1-75:75.2.20": "Pādukavaggo sattamo.",
  "pli-tv-bi-vb-sk1-75:75.2.21": "Uddiṭṭhā kho, ayyāyo, sekhiyā dhammā.",
  "pli-tv-bi-vb-sk1-75:75.2.22": "Tatthāyyāyo pucchāmi—",
  "pli-tv-bi-vb-sk1-75:75.2.23": "“kaccittha parisuddhā”?",
  "pli-tv-bi-vb-sk1-75:75.2.24": "Dutiyampi pucchāmi—",
  "pli-tv-bi-vb-sk1-75:75.2.25": "“kaccittha parisuddhā”?",
  "pli-tv-bi-vb-sk1-75:75.2.26": "Tatiyampi pucchāmi—",
  "pli-tv-bi-vb-sk1-75:75.2.27": "“kaccittha parisuddhā”?",
  "pli-tv-bi-vb-sk1-75:75.2.28": "Parisuddhetthāyyāyo, tasmā tuṇhī, evametaṃ dhārayāmīti.",
  "pli-tv-bi-vb-sk1-75:75.2.29": "Sekhiyakaṇḍaṃ niṭṭhitaṃ."
}