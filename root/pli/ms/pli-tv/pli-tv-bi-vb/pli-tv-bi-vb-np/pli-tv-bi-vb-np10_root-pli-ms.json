{
  "pli-tv-bi-vb-np10:0.1": "Theravāda Vinaya",
  "pli-tv-bi-vb-np10:0.2": "Bhikkhunivibhaṅga",
  "pli-tv-bi-vb-np10:0.3": "Nissaggiyakaṇḍa",
  "pli-tv-bi-vb-np10:0.4": "Pattavagga",
  "pli-tv-bi-vb-np10:0.5": "10. Puggalikacetāpanasikkhāpada",
  "pli-tv-bi-vb-np10:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np10:1.2": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ.",
  "pli-tv-bi-vb-np10:1.3": "Bahū manussā thullanandaṃ bhikkhuniṃ payirupāsanti.",
  "pli-tv-bi-vb-np10:1.4": "Tena kho pana samayena thullanandāya bhikkhuniyā pariveṇaṃ undriyati.",
  "pli-tv-bi-vb-np10:1.5": "Manussā thullanandaṃ bhikkhuniṃ etadavocuṃ—",
  "pli-tv-bi-vb-np10:1.6": "“kissidaṃ te, ayye, pariveṇaṃ undriyatī”ti?",
  "pli-tv-bi-vb-np10:1.7": "“Natthāvuso, dāyakā, natthi kārakā”ti.",
  "pli-tv-bi-vb-np10:1.8": "Atha kho te manussā thullanandāya bhikkhuniyā pariveṇatthāya chandakaṃ saṅgharitvā thullanandāya bhikkhuniyā parikkhāraṃ adaṃsu.",
  "pli-tv-bi-vb-np10:1.9": "Thullanandā bhikkhunī tena ca parikkhārena sayampi yācitvā bhesajjaṃ cetāpetvā paribhuñji.",
  "pli-tv-bi-vb-np10:1.10": "Manussā jānitvā ujjhāyanti khiyyanti vipācenti—",
  "pli-tv-bi-vb-np10:1.11": "“kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṃ cetāpessatī”ti …pe…",
  "pli-tv-bi-vb-np10:1.12": "“saccaṃ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpetī”ti?",
  "pli-tv-bi-vb-np10:1.13": "“Saccaṃ, bhagavā”ti.",
  "pli-tv-bi-vb-np10:1.14": "Vigarahi buddho bhagavā …pe…",
  "pli-tv-bi-vb-np10:1.15": "kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpessati.",
  "pli-tv-bi-vb-np10:1.16": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np10:1.17": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np10:1.18": "“Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyan”ti.",
  "pli-tv-bi-vb-np10:2.1": "Yā panāti",
  "pli-tv-bi-vb-np10:2.2": "yā yādisā …pe…",
  "pli-tv-bi-vb-np10:2.3": "bhikkhunīti …pe…",
  "pli-tv-bi-vb-np10:2.4": "ayaṃ imasmiṃ atthe adhippetā bhikkhunīti.",
  "pli-tv-bi-vb-np10:2.5": "Aññadatthikena parikkhārena aññuddisikenāti",
  "pli-tv-bi-vb-np10:2.6": "aññassatthāya dinnena.",
  "pli-tv-bi-vb-np10:2.7": "Puggalikenāti",
  "pli-tv-bi-vb-np10:2.8": "ekāya bhikkhuniyā, na saṃghassa, na gaṇassa.",
  "pli-tv-bi-vb-np10:2.9": "Saññācikenāti",
  "pli-tv-bi-vb-np10:2.10": "sayaṃ yācitvā.",
  "pli-tv-bi-vb-np10:2.11": "Aññaṃ cetāpeyyāti",
  "pli-tv-bi-vb-np10:2.12": "yaṃatthāya dinnaṃ taṃ ṭhapetvā aññaṃ cetāpeti, payoge dukkaṭaṃ.",
  "pli-tv-bi-vb-np10:2.13": "Paṭilābhena nissaggiyaṃ hoti.",
  "pli-tv-bi-vb-np10:2.14": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np10:2.15": "Evañca pana, bhikkhave, nissajjitabbaṃ.",
  "pli-tv-bi-vb-np10:2.16": "…pe…",
  "pli-tv-bi-vb-np10:2.17": "“idaṃ me, ayye, aññadatthikena parikkhārena aññuddisikena puggalikena saññācikena aññaṃ cetāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np10:2.18": "dadeyyā”ti …pe…",
  "pli-tv-bi-vb-np10:2.19": "dadeyyun”ti …pe…",
  "pli-tv-bi-vb-np10:2.20": "ayyāya dammī”ti.",
  "pli-tv-bi-vb-np10:2.21": "Aññadatthike aññadatthikasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np10:2.22": "Aññadatthike vematikā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np10:2.23": "Aññadatthike anaññadatthikasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np10:2.24": "Nissaṭṭhaṃ paṭilabhitvā yathādāne upanetabbaṃ.",
  "pli-tv-bi-vb-np10:2.25": "Anaññadatthike aññadatthikasaññā, āpatti dukkaṭassa.",
  "pli-tv-bi-vb-np10:2.26": "Anaññadatthike vematikā, āpatti dukkaṭassa.",
  "pli-tv-bi-vb-np10:2.27": "Anaññadatthike anaññadatthikasaññā, anāpatti.",
  "pli-tv-bi-vb-np10:2.28": "Anāpatti—",
  "pli-tv-bi-vb-np10:2.29": "sesakaṃ upaneti,",
  "pli-tv-bi-vb-np10:2.30": "sāmike apaloketvā upaneti,",
  "pli-tv-bi-vb-np10:2.31": "āpadāsu,",
  "pli-tv-bi-vb-np10:2.32": "ummattikāya,",
  "pli-tv-bi-vb-np10:2.33": "ādikammikāyāti.",
  "pli-tv-bi-vb-np10:2.34": "Dasamasikkhāpadaṃ niṭṭhitaṃ."
}