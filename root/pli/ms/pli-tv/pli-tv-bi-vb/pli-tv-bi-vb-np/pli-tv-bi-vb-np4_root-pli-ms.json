{
  "pli-tv-bi-vb-np4:0.1": "Theravāda Vinaya",
  "pli-tv-bi-vb-np4:0.2": "Bhikkhunivibhaṅga",
  "pli-tv-bi-vb-np4:0.3": "Nissaggiyakaṇḍa",
  "pli-tv-bi-vb-np4:0.4": "Pattavagga",
  "pli-tv-bi-vb-np4:0.5": "4. Aññaviññāpanasikkhāpada",
  "pli-tv-bi-vb-np4:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np4:1.2": "Tena kho pana samayena thullanandā bhikkhunī gilānā hoti.",
  "pli-tv-bi-vb-np4:1.3": "Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ etadavoca—",
  "pli-tv-bi-vb-np4:1.4": "“kiṃ te, ayye, aphāsu, kiṃ āharīyatū”ti?",
  "pli-tv-bi-vb-np4:1.5": "“Sappinā me, āvuso, attho”ti.",
  "pli-tv-bi-vb-np4:1.6": "Atha kho so upāsako aññatarassa āpaṇikassa gharā kahāpaṇassa sappiṃ āharitvā thullanandāya bhikkhuniyā adāsi.",
  "pli-tv-bi-vb-np4:1.7": "Thullanandā bhikkhunī evamāha—",
  "pli-tv-bi-vb-np4:1.8": "“na me, āvuso, sappinā attho;",
  "pli-tv-bi-vb-np4:1.9": "telena me attho”ti.",
  "pli-tv-bi-vb-np4:1.10": "Atha kho so upāsako yena so āpaṇiko tenupasaṅkami; upasaṅkamitvā taṃ āpaṇikaṃ etadavoca—",
  "pli-tv-bi-vb-np4:1.11": "“na kirāyyo, ayyāya sappinā attho, telena attho.",
  "pli-tv-bi-vb-np4:1.12": "Handa te sappiṃ, telaṃ me dehī”ti.",
  "pli-tv-bi-vb-np4:1.13": "“Sace mayaṃ, ayyo, vikkītaṃ bhaṇḍaṃ puna ādiyissāma, kadā amhākaṃ bhaṇḍaṃ vikkāyissati;",
  "pli-tv-bi-vb-np4:1.14": "sappissa kayena sappi haṭaṃ, telassa kayaṃ āhara, telaṃ harissasī”ti.",
  "pli-tv-bi-vb-np4:1.15": "Atha kho so upāsako ujjhāyati khiyyati vipāceti—",
  "pli-tv-bi-vb-np4:1.16": "“kathañhi nāma ayyā thullanandā aññaṃ viññāpetvā aññaṃ viññāpessatī”ti.",
  "pli-tv-bi-vb-np4:1.17": "Assosuṃ kho bhikkhuniyo tassa upāsakassa ujjhāyantassa khiyyantassa vipācentassa.",
  "pli-tv-bi-vb-np4:1.18": "Yā tā bhikkhuniyo appicchā …pe… tā ujjhāyanti khiyyanti vipācenti …pe…",
  "pli-tv-bi-vb-np4:1.19": "atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-np4:1.20": "Bhikkhū bhagavato etamatthaṃ ārocesuṃ …pe…",
  "pli-tv-bi-vb-np4:1.21": "“saccaṃ kira, bhikkhave, thullanandā bhikkhunī aññaṃ viññāpetvā aññaṃ viññāpetī”ti?",
  "pli-tv-bi-vb-np4:1.22": "“Saccaṃ, bhagavā”ti.",
  "pli-tv-bi-vb-np4:1.23": "Vigarahi buddho bhagavā …pe…",
  "pli-tv-bi-vb-np4:1.24": "kathañhi nāma, bhikkhave, thullanandā bhikkhunī aññaṃ viññāpetvā aññaṃ viññāpessati.",
  "pli-tv-bi-vb-np4:1.25": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np4:1.26": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np4:1.27": "“Yā pana bhikkhunī aññaṃ viññāpetvā aññaṃ viññāpeyya, nissaggiyaṃ pācittiyan”ti.",
  "pli-tv-bi-vb-np4:2.1.1": "Yā panāti",
  "pli-tv-bi-vb-np4:2.1.2": "yā yādisā …pe…",
  "pli-tv-bi-vb-np4:2.1.3": "bhikkhunīti",
  "pli-tv-bi-vb-np4:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-np4:2.1.5": "Aññaṃ viññāpetvāti",
  "pli-tv-bi-vb-np4:2.1.6": "yaṃ kiñci viññāpetvā.",
  "pli-tv-bi-vb-np4:2.1.7": "Aññaṃ viññāpeyyāti",
  "pli-tv-bi-vb-np4:2.1.8": "taṃ ṭhapetvā aññaṃ viññāpeti, payoge dukkaṭaṃ.",
  "pli-tv-bi-vb-np4:2.1.9": "Paṭilābhena nissaggiyaṃ hoti.",
  "pli-tv-bi-vb-np4:2.1.10": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np4:2.1.11": "Evañca pana, bhikkhave, nissajjitabbaṃ.",
  "pli-tv-bi-vb-np4:2.1.12": "…pe…",
  "pli-tv-bi-vb-np4:2.1.13": "“idaṃ me, ayye, aññaṃ viññāpetvā aññaṃ viññāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np4:2.1.14": "dadeyyā”ti …pe…",
  "pli-tv-bi-vb-np4:2.1.15": "dadeyyun”ti …pe…",
  "pli-tv-bi-vb-np4:2.1.16": "ayyāya dammī”ti.",
  "pli-tv-bi-vb-np4:2.2.1": "Aññe aññasaññā aññaṃ viññāpeti, nissaggiyaṃ pācittiyaṃ.",
  "pli-tv-bi-vb-np4:2.2.2": "Aññe vematikā aññaṃ viññāpeti, nissaggiyaṃ pācittiyaṃ.",
  "pli-tv-bi-vb-np4:2.2.3": "Aññe anaññasaññā aññaṃ viññāpeti, nissaggiyaṃ pācittiyaṃ.",
  "pli-tv-bi-vb-np4:2.2.4": "Anaññe aññasaññā anaññaṃ viññāpeti, āpatti dukkaṭassa.",
  "pli-tv-bi-vb-np4:2.2.5": "Anaññe vematikā anaññaṃ viññāpeti, āpatti dukkaṭassa.",
  "pli-tv-bi-vb-np4:2.2.6": "Anaññe anaññasaññā, anāpatti.",
  "pli-tv-bi-vb-np4:2.3.1": "Anāpatti—",
  "pli-tv-bi-vb-np4:2.3.2": "taññeva viññāpeti,",
  "pli-tv-bi-vb-np4:2.3.3": "aññañca viññāpeti, ānisaṃsaṃ dassetvā viññāpeti,",
  "pli-tv-bi-vb-np4:2.3.4": "ummattikāya,",
  "pli-tv-bi-vb-np4:2.3.5": "ādikammikāyāti.",
  "pli-tv-bi-vb-np4:2.3.6": "Catutthasikkhāpadaṃ niṭṭhitaṃ."
}