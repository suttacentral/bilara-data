{
  "pli-tv-bi-vb-np11:0.1": "Theravāda Vinaya",
  "pli-tv-bi-vb-np11:0.2": "Bhikkhunivibhaṅga",
  "pli-tv-bi-vb-np11:0.3": "Nissaggiyakaṇḍa",
  "pli-tv-bi-vb-np11:0.4": "Cīvaravagga",
  "pli-tv-bi-vb-np11:0.5": "11. Garupāvuraṇasikkhāpada",
  "pli-tv-bi-vb-np11:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np11:1.2": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ.",
  "pli-tv-bi-vb-np11:1.3": "Atha kho rājā pasenadi kosalo sītakāle mahagghaṃ kambalaṃ pārupitvā yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ abhivādetvā ekamantaṃ nisīdi.",
  "pli-tv-bi-vb-np11:1.4": "Ekamantaṃ nisinnaṃ kho rājānaṃ pasenadiṃ kosalaṃ thullanandā bhikkhunī dhammiyā kathāya sandassesi samādapesi samuttejesi sampahaṃsesi.",
  "pli-tv-bi-vb-np11:1.5": "Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṃsito thullanandaṃ bhikkhuniṃ etadavoca—",
  "pli-tv-bi-vb-np11:1.6": "“vadeyyāsi, ayye, yena attho”ti?",
  "pli-tv-bi-vb-np11:1.7": "“Sace me tvaṃ, mahārāja, dātukāmosi, imaṃ kambalaṃ dehī”ti.",
  "pli-tv-bi-vb-np11:1.8": "Atha kho rājā pasenadi kosalo thullanandāya bhikkhuniyā kambalaṃ datvā uṭṭhāyāsanā thullanandaṃ bhikkhuniṃ abhivādetvā padakkhiṇaṃ katvā pakkāmi.",
  "pli-tv-bi-vb-np11:1.9": "Manussā ujjhāyanti khiyyanti vipācenti—",
  "pli-tv-bi-vb-np11:1.10": "“mahicchā imā bhikkhuniyo asantuṭṭhā.",
  "pli-tv-bi-vb-np11:1.11": "Kathañhi nāma rājānaṃ kambalaṃ viññāpessantī”ti.",
  "pli-tv-bi-vb-np11:1.12": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-np11:1.13": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np11:1.14": "“kathañhi nāma ayyā thullanandā rājānaṃ kambalaṃ viññāpessatī”ti …pe…",
  "pli-tv-bi-vb-np11:1.15": "“saccaṃ kira, bhikkhave, thullanandā bhikkhunī rājānaṃ kambalaṃ viññāpetī”ti?",
  "pli-tv-bi-vb-np11:1.16": "“Saccaṃ, bhagavā”ti.",
  "pli-tv-bi-vb-np11:1.17": "Vigarahi buddho bhagavā …pe…",
  "pli-tv-bi-vb-np11:1.18": "kathañhi nāma, bhikkhave, thullanandā bhikkhunī rājānaṃ kambalaṃ viññāpessati.",
  "pli-tv-bi-vb-np11:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np11:1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np11:1.21": "“Garupāvuraṇaṃ pana bhikkhuniyā cetāpentiyā catukkaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyan”ti.",
  "pli-tv-bi-vb-np11:2.1.1": "Garupāvuraṇaṃ nāma",
  "pli-tv-bi-vb-np11:2.1.2": "yaṃ kiñci sītakāle pāvuraṇaṃ.",
  "pli-tv-bi-vb-np11:2.1.3": "Cetāpentiyāti",
  "pli-tv-bi-vb-np11:2.1.4": "viññāpentiyā.",
  "pli-tv-bi-vb-np11:2.1.5": "Catukkaṃsaparamaṃ cetāpetabbanti",
  "pli-tv-bi-vb-np11:2.1.6": "soḷasakahāpaṇagghanakaṃ cetāpetabbaṃ.",
  "pli-tv-bi-vb-np11:2.1.7": "Tato ce uttari cetāpeyyāti",
  "pli-tv-bi-vb-np11:2.1.8": "tatuttari viññāpeti, payoge dukkaṭaṃ.",
  "pli-tv-bi-vb-np11:2.1.9": "Paṭilābhena nissaggiyaṃ hoti.",
  "pli-tv-bi-vb-np11:2.1.10": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np11:2.1.11": "Evañca pana, bhikkhave, nissajjitabbaṃ.",
  "pli-tv-bi-vb-np11:2.1.12": "…pe…",
  "pli-tv-bi-vb-np11:2.1.13": "“idaṃ me, ayye, garupāvuraṇaṃ atirekacatukkaṃsaparamaṃ cetāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np11:2.1.14": "dadeyyāti …pe…",
  "pli-tv-bi-vb-np11:2.1.15": "dadeyyunti …pe…",
  "pli-tv-bi-vb-np11:2.1.16": "ayyāya dammīti.",
  "pli-tv-bi-vb-np11:2.2.1": "Atirekacatukkaṃse atirekasaññā cetāpeti, nissaggiyaṃ pācittiyaṃ.",
  "pli-tv-bi-vb-np11:2.2.2": "Atirekacatukkaṃse vematikā cetāpeti, nissaggiyaṃ pācittiyaṃ.",
  "pli-tv-bi-vb-np11:2.2.3": "Atirekacatukkaṃse ūnakasaññā cetāpeti, nissaggiyaṃ pācittiyaṃ.",
  "pli-tv-bi-vb-np11:2.2.4": "Ūnakacatukkaṃse atirekasaññā, āpatti dukkaṭassa.",
  "pli-tv-bi-vb-np11:2.2.5": "Ūnakacatukkaṃse vematikā, āpatti dukkaṭassa.",
  "pli-tv-bi-vb-np11:2.2.6": "Ūnakacatukkaṃse ūnakasaññā, anāpatti.",
  "pli-tv-bi-vb-np11:2.3.1": "Anāpatti—",
  "pli-tv-bi-vb-np11:2.3.2": "catukkaṃsaparamaṃ cetāpeti,",
  "pli-tv-bi-vb-np11:2.3.3": "ūnakacatukkaṃsaparamaṃ cetāpeti,",
  "pli-tv-bi-vb-np11:2.3.4": "ñātakānaṃ,",
  "pli-tv-bi-vb-np11:2.3.5": "pavāritānaṃ,",
  "pli-tv-bi-vb-np11:2.3.6": "aññassatthāya,",
  "pli-tv-bi-vb-np11:2.3.7": "attano dhanena,",
  "pli-tv-bi-vb-np11:2.3.8": "mahagghaṃ cetāpetukāmassa appagghaṃ cetāpeti,",
  "pli-tv-bi-vb-np11:2.3.9": "ummattikāya,",
  "pli-tv-bi-vb-np11:2.3.10": "ādikammikāyāti.",
  "pli-tv-bi-vb-np11:2.3.11": "Ekādasamasikkhāpadaṃ niṭṭhitaṃ."
}