{
  "pli-tv-bi-vb-np2:0.1": "Theravāda Vinaya",
  "pli-tv-bi-vb-np2:0.2": "Bhikkhunivibhaṅga",
  "pli-tv-bi-vb-np2:0.3": "Nissaggiyakaṇḍa",
  "pli-tv-bi-vb-np2:0.4": "Pattavagga",
  "pli-tv-bi-vb-np2:0.5": "2. Akālacīvarabhājanasikkhāpada",
  "pli-tv-bi-vb-np2:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np2:1.2": "Tena kho pana samayena sambahulā bhikkhuniyo gāmakāvāse vassaṃvuṭṭhā sāvatthiṃ agamaṃsu vattasampannā iriyāpathasampannā duccoḷā lūkhacīvarā.",
  "pli-tv-bi-vb-np2:1.3": "Upāsakā tā bhikkhuniyo passitvā—",
  "pli-tv-bi-vb-np2:1.4": "“imā bhikkhuniyo vattasampannā iriyāpathasampannā duccoḷā lūkhacīvarā, imā bhikkhuniyo acchinnā bhavissantī”ti bhikkhunisaṃghassa akālacīvaraṃ adaṃsu.",
  "pli-tv-bi-vb-np2:1.5": "Thullanandā bhikkhunī—",
  "pli-tv-bi-vb-np2:1.6": "“amhākaṃ kathinaṃ atthataṃ kālacīvaran”ti adhiṭṭhahitvā bhājāpesi.",
  "pli-tv-bi-vb-np2:1.7": "Upāsakā tā bhikkhuniyo passitvā etadavocuṃ—",
  "pli-tv-bi-vb-np2:1.8": "“apayyāhi cīvaraṃ laddhan”ti?",
  "pli-tv-bi-vb-np2:1.9": "“Na mayaṃ, āvuso, cīvaraṃ labhāma.",
  "pli-tv-bi-vb-np2:1.10": "Ayyā thullanandā—",
  "pli-tv-bi-vb-np2:1.11": "‘amhākaṃ kathinaṃ atthataṃ kālacīvaran’ti adhiṭṭhahitvā bhājāpesī”ti.",
  "pli-tv-bi-vb-np2:1.12": "Upāsakā ujjhāyanti khiyyanti vipācenti—",
  "pli-tv-bi-vb-np2:1.13": "“kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti.",
  "pli-tv-bi-vb-np2:1.14": "Assosuṃ kho bhikkhuniyo tesaṃ upāsakānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-np2:1.15": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np2:1.16": "“kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti.",
  "pli-tv-bi-vb-np2:1.17": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-np2:1.18": "Bhikkhū bhagavato etamatthaṃ ārocesuṃ …pe…",
  "pli-tv-bi-vb-np2:1.19": "“saccaṃ kira, bhikkhave, thullanandā bhikkhunī akālacīvaraṃ ‘kālacīvaran’ti adhiṭṭhahitvā bhājāpetī”ti?",
  "pli-tv-bi-vb-np2:1.20": "“Saccaṃ, bhagavā”ti.",
  "pli-tv-bi-vb-np2:1.21": "Vigarahi buddho bhagavā …pe…",
  "pli-tv-bi-vb-np2:1.22": "kathañhi nāma, bhikkhave, thullanandā bhikkhunī akālacīvaraṃ “kālacīvaran”ti adhiṭṭhahitvā bhājāpessati.",
  "pli-tv-bi-vb-np2:1.23": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np2:1.24": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np2:1.25": "“Yā pana bhikkhunī akālacīvaraṃ ‘kālacīvaran’ti adhiṭṭhahitvā bhājāpeyya, nissaggiyaṃ pācittiyan”ti.",
  "pli-tv-bi-vb-np2:2.1.1": "Yā panāti",
  "pli-tv-bi-vb-np2:2.1.2": "yā yādisā …pe…",
  "pli-tv-bi-vb-np2:2.1.3": "bhikkhunīti",
  "pli-tv-bi-vb-np2:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-np2:2.1.5": "Akālacīvaraṃ nāma",
  "pli-tv-bi-vb-np2:2.1.6": "anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.",
  "pli-tv-bi-vb-np2:2.1.7": "Akālacīvaraṃ “kālacīvaran”ti adhiṭṭhahitvā bhājāpeti, payoge dukkaṭaṃ.",
  "pli-tv-bi-vb-np2:2.1.8": "Paṭilābhena nissaggiyaṃ hoti.",
  "pli-tv-bi-vb-np2:2.1.9": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np2:2.1.10": "Evañca pana, bhikkhave, nissajjitabbaṃ.",
  "pli-tv-bi-vb-np2:2.1.11": "…pe…",
  "pli-tv-bi-vb-np2:2.1.12": "“idaṃ me, ayye, akālacīvaraṃ ‘kālacīvaran’ti adhiṭṭhahitvā bhājāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np2:2.1.13": "dadeyyā”ti …pe…",
  "pli-tv-bi-vb-np2:2.1.14": "dadeyyun”ti …pe…",
  "pli-tv-bi-vb-np2:2.1.15": "ayyāya dammī”ti.",
  "pli-tv-bi-vb-np2:2.2.1": "Akālacīvare akālacīvarasaññā “kālacīvaran”ti adhiṭṭhahitvā bhājāpeti, nissaggiyaṃ pācittiyaṃ.",
  "pli-tv-bi-vb-np2:2.2.2": "Akālacīvare vematikā “kālacīvaran”ti adhiṭṭhahitvā bhājāpeti, āpatti dukkaṭassa.",
  "pli-tv-bi-vb-np2:2.2.3": "Akālacīvare kālacīvarasaññā “kālacīvaran”ti adhiṭṭhahitvā bhājāpeti, anāpatti.",
  "pli-tv-bi-vb-np2:2.2.4": "Kālacīvare akālacīvarasaññā, āpatti dukkaṭassa.",
  "pli-tv-bi-vb-np2:2.2.5": "Kālacīvare vematikā, āpatti dukkaṭassa.",
  "pli-tv-bi-vb-np2:2.2.6": "Kālacīvare kālacīvarasaññā, anāpatti.",
  "pli-tv-bi-vb-np2:2.3.1": "Anāpatti—",
  "pli-tv-bi-vb-np2:2.3.2": "akālacīvaraṃ kālacīvarasaññā bhājāpeti,",
  "pli-tv-bi-vb-np2:2.3.3": "kālacīvaraṃ kālacīvarasaññā bhājāpeti,",
  "pli-tv-bi-vb-np2:2.3.4": "ummattikāya,",
  "pli-tv-bi-vb-np2:2.3.5": "ādikammikāyāti.",
  "pli-tv-bi-vb-np2:2.3.6": "Dutiyasikkhāpadaṃ niṭṭhitaṃ."
}