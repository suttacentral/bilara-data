{
  "pli-tv-bi-vb-np1:0.1": "Theravāda Vinaya",
  "pli-tv-bi-vb-np1:0.2": "Bhikkhunivibhaṅga",
  "pli-tv-bi-vb-np1:0.3": "Nissaggiyakaṇḍa",
  "pli-tv-bi-vb-np1:0.4": "Pattavagga",
  "pli-tv-bi-vb-np1:0.5": "1. Pattasannicayasikkhāpada",
  "pli-tv-bi-vb-np1:0.6": "Ime kho panāyyāyo tiṃsa nissaggiyā pācittiyā dhammā uddesaṃ āgacchanti.",
  "pli-tv-bi-vb-np1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np1:1.2": "Tena kho pana samayena chabbaggiyā bhikkhuniyo bahū patte sannicayaṃ karonti.",
  "pli-tv-bi-vb-np1:1.3": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bi-vb-np1:1.4": "“kathañhi nāma bhikkhuniyo bahū patte sannicayaṃ karissanti, pattavāṇijjaṃ vā bhikkhuniyo karissanti, āmattikāpaṇaṃ vā pasāressantī”ti.",
  "pli-tv-bi-vb-np1:1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-np1:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np1:1.7": "“kathañhi nāma chabbaggiyā bhikkhuniyo pattasannicayaṃ karissantī”ti …pe…",
  "pli-tv-bi-vb-np1:1.8": "“saccaṃ kira, bhikkhave, chabbaggiyā bhikkhuniyo pattasannicayaṃ karontī”ti?",
  "pli-tv-bi-vb-np1:1.9": "“Saccaṃ, bhagavā”ti.",
  "pli-tv-bi-vb-np1:1.10": "Vigarahi buddho bhagavā …pe…",
  "pli-tv-bi-vb-np1:1.11": "kathañhi nāma, bhikkhave, chabbaggiyā bhikkhuniyo pattasannicayaṃ karissanti.",
  "pli-tv-bi-vb-np1:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np1:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np1:1.14": "“Yā pana bhikkhunī pattasannicayaṃ kareyya, nissaggiyaṃ pācittiyan”ti.",
  "pli-tv-bi-vb-np1:2.1.1": "Yā panāti",
  "pli-tv-bi-vb-np1:2.1.2": "yā yādisā …pe…",
  "pli-tv-bi-vb-np1:2.1.3": "bhikkhunīti",
  "pli-tv-bi-vb-np1:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-np1:2.1.5": "Patto nāma",
  "pli-tv-bi-vb-np1:2.1.6": "dve pattā— ayopatto, mattikāpatto.",
  "pli-tv-bi-vb-np1:2.1.7": "Tayo pattassa vaṇṇā— ukkaṭṭho patto, majjhimo patto, omako patto.",
  "pli-tv-bi-vb-np1:2.1.8": "Ukkaṭṭho nāma patto",
  "pli-tv-bi-vb-np1:2.1.9": "aḍḍhāḷhakodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bi-vb-np1:2.1.10": "Majjhimo nāma patto",
  "pli-tv-bi-vb-np1:2.1.11": "nāḷikodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bi-vb-np1:2.1.12": "Omako nāma patto",
  "pli-tv-bi-vb-np1:2.1.13": "patthodanaṃ gaṇhāti catubhāgaṃ khādanaṃ tadupiyaṃ byañjanaṃ.",
  "pli-tv-bi-vb-np1:2.1.14": "Tato ukkaṭṭho apatto omako apatto.",
  "pli-tv-bi-vb-np1:2.1.15": "Sannicayaṃ kareyyāti",
  "pli-tv-bi-vb-np1:2.1.16": "anadhiṭṭhito avikappito.",
  "pli-tv-bi-vb-np1:2.1.17": "Nissaggiyo hotīti",
  "pli-tv-bi-vb-np1:2.1.18": "saha aruṇuggamanā nissaggiyo hoti.",
  "pli-tv-bi-vb-np1:2.1.19": "Nissajjitabbo saṃghassa vā gaṇassa vā ekabhikkhuniyā vā.",
  "pli-tv-bi-vb-np1:2.1.20": "Evañca pana, bhikkhave, nissajjitabbo.",
  "pli-tv-bi-vb-np1:2.1.21": "Tāya bhikkhuniyā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bi-vb-np1:2.1.22": "“ayaṃ me, ayye, patto rattātikkanto nissaggiyo, imāhaṃ saṃghassa nissajjāmī”ti.",
  "pli-tv-bi-vb-np1:2.1.23": "Nissajjitvā āpatti desetabbā.",
  "pli-tv-bi-vb-np1:2.1.24": "Byattāya bhikkhuniyā paṭibalāya āpatti paṭiggahetabbā.",
  "pli-tv-bi-vb-np1:2.1.25": "Nissaṭṭhapatto dātabbo—",
  "pli-tv-bi-vb-np1:2.1.26": "“Suṇātu me, ayye, saṃgho.",
  "pli-tv-bi-vb-np1:2.1.27": "Ayaṃ patto itthannāmāya bhikkhuniyā nissaggiyo saṃghassa nissaṭṭho.",
  "pli-tv-bi-vb-np1:2.1.28": "Yadi saṃghassa pattakallaṃ, saṃgho imaṃ pattaṃ itthannāmāya bhikkhuniyā dadeyyā”ti.",
  "pli-tv-bi-vb-np1:2.1.29": "Tāya bhikkhuniyā sambahulā bhikkhuniyo upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassu vacanīyā—",
  "pli-tv-bi-vb-np1:2.1.30": "“ayaṃ me, ayyāyo, patto rattātikkanto nissaggiyo, imāhaṃ ayyānaṃ nissajjāmī”ti.",
  "pli-tv-bi-vb-np1:2.1.31": "Nissajjitvā āpatti desetabbā.",
  "pli-tv-bi-vb-np1:2.1.32": "Byattāya bhikkhuniyā paṭibalāya āpatti paṭiggahetabbā.",
  "pli-tv-bi-vb-np1:2.1.33": "Nissaṭṭhapatto dātabbo—",
  "pli-tv-bi-vb-np1:2.1.34": "“Suṇantu me, ayyāyo.",
  "pli-tv-bi-vb-np1:2.1.35": "Ayaṃ patto itthannāmāya bhikkhuniyā nissaggiyo ayyānaṃ nissaṭṭho.",
  "pli-tv-bi-vb-np1:2.1.36": "Yadi ayyānaṃ pattakallaṃ, ayyāyo, imaṃ pattaṃ itthannāmāya bhikkhuniyā dadeyyun”ti.",
  "pli-tv-bi-vb-np1:2.1.37": "Tāya bhikkhuniyā ekaṃ bhikkhuniṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyā—",
  "pli-tv-bi-vb-np1:2.1.38": "“ayaṃ me, ayye, patto rattātikkanto nissaggiyo.",
  "pli-tv-bi-vb-np1:2.1.39": "Imāhaṃ ayyāya nissajjāmī”ti.",
  "pli-tv-bi-vb-np1:2.1.40": "Nissajjitvā āpatti desetabbā.",
  "pli-tv-bi-vb-np1:2.1.41": "Tāya bhikkhuniyā āpatti paṭiggahetabbā.",
  "pli-tv-bi-vb-np1:2.1.42": "Nissaṭṭhapatto dātabbo—",
  "pli-tv-bi-vb-np1:2.1.43": "“imaṃ pattaṃ ayyāya dammī”ti.",
  "pli-tv-bi-vb-np1:2.2.1": "Rattātikkante atikkantasaññā, nissaggiyaṃ pācittiyaṃ.",
  "pli-tv-bi-vb-np1:2.2.2": "Rattātikkante vematikā, nissaggiyaṃ pācittiyaṃ.",
  "pli-tv-bi-vb-np1:2.2.3": "Rattātikkante anatikkantasaññā, nissaggiyaṃ pācittiyaṃ.",
  "pli-tv-bi-vb-np1:2.2.4": "Anadhiṭṭhite adhiṭṭhitasaññā, nissaggiyaṃ pācittiyaṃ.",
  "pli-tv-bi-vb-np1:2.2.5": "Avikappite vikappitasaññā, nissaggiyaṃ pācittiyaṃ.",
  "pli-tv-bi-vb-np1:2.2.6": "Avissajjite vissajjitasaññā, nissaggiyaṃ pācittiyaṃ.",
  "pli-tv-bi-vb-np1:2.2.7": "Anaṭṭhe naṭṭhasaññā …",
  "pli-tv-bi-vb-np1:2.2.8": "avinaṭṭhe vinaṭṭhasaññā …",
  "pli-tv-bi-vb-np1:2.2.9": "abhinne bhinnasaññā …",
  "pli-tv-bi-vb-np1:2.2.10": "avilutte viluttasaññā, nissaggiyaṃ pācittiyaṃ.",
  "pli-tv-bi-vb-np1:2.2.11": "Nissaggiyaṃ pattaṃ anissajjitvā paribhuñjati, āpatti dukkaṭassa.",
  "pli-tv-bi-vb-np1:2.2.12": "Rattānatikkante atikkantasaññā, āpatti dukkaṭassa.",
  "pli-tv-bi-vb-np1:2.2.13": "Rattānatikkante vematikā, āpatti dukkaṭassa.",
  "pli-tv-bi-vb-np1:2.2.14": "Rattānatikkante anatikkantasaññā anāpatti.",
  "pli-tv-bi-vb-np1:2.3.1": "Anāpatti—",
  "pli-tv-bi-vb-np1:2.3.2": "antoaruṇe adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṃ gaṇhanti,",
  "pli-tv-bi-vb-np1:2.3.3": "ummattikāya,",
  "pli-tv-bi-vb-np1:2.3.4": "ādikammikāyāti.",
  "pli-tv-bi-vb-np1:3.1": "Tena kho pana samayena chabbaggiyā bhikkhuniyo nissaṭṭhapattaṃ na denti.",
  "pli-tv-bi-vb-np1:3.2": "Bhagavato etamatthaṃ ārocesuṃ.",
  "pli-tv-bi-vb-np1:3.3": "“Na, bhikkhave, nissaṭṭhapatto na dātabbo.",
  "pli-tv-bi-vb-np1:3.4": "Yā na dadeyya, āpatti dukkaṭassā”ti.",
  "pli-tv-bi-vb-np1:3.5": "Paṭhamasikkhāpadaṃ niṭṭhitaṃ."
}