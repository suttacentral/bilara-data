{
  "pli-tv-bi-vb-np12:0.1": "Theravāda Vinaya",
  "pli-tv-bi-vb-np12:0.2": "Bhikkhunivibhaṅga",
  "pli-tv-bi-vb-np12:0.3": "Nissaggiyakaṇḍa",
  "pli-tv-bi-vb-np12:0.4": "12. Cīvaravagga",
  "pli-tv-bi-vb-np12:0.5": "2. Lahupāvuraṇasikkhāpada",
  "pli-tv-bi-vb-np12:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np12:1.2": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ.",
  "pli-tv-bi-vb-np12:1.3": "Atha kho rājā pasenadi kosalo uṇhakāle mahagghaṃ khomaṃ pārupitvā yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ abhivādetvā ekamantaṃ nisīdi.",
  "pli-tv-bi-vb-np12:1.4": "Ekamantaṃ nisinnaṃ kho rājānaṃ pasenadiṃ kosalaṃ thullanandā bhikkhunī dhammiyā kathāya sandassesi samādapesi samuttejesi sampahaṃsesi.",
  "pli-tv-bi-vb-np12:1.5": "Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṃsito thullanandaṃ bhikkhuniṃ etadavoca—",
  "pli-tv-bi-vb-np12:1.6": "“vadeyyāsi, ayye, yena attho”ti.",
  "pli-tv-bi-vb-np12:1.7": "“Sace me tvaṃ, mahārāja, dātukāmosi, imaṃ khomaṃ dehī”ti.",
  "pli-tv-bi-vb-np12:1.8": "Atha kho rājā pasenadi kosalo thullanandāya bhikkhuniyā khomaṃ datvā uṭṭhāyāsanā thullanandaṃ bhikkhuniṃ abhivādetvā padakkhiṇaṃ katvā pakkāmi.",
  "pli-tv-bi-vb-np12:1.9": "Manussā ujjhāyanti khiyyanti vipācenti—",
  "pli-tv-bi-vb-np12:1.10": "“mahicchā imā bhikkhuniyo asantuṭṭhā.",
  "pli-tv-bi-vb-np12:1.11": "Kathañhi nāma rājānaṃ khomaṃ viññāpessantī”ti.",
  "pli-tv-bi-vb-np12:1.12": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-np12:1.13": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np12:1.14": "“kathañhi nāma ayyā thullanandā rājānaṃ khomaṃ viññāpessatī”ti …pe…",
  "pli-tv-bi-vb-np12:1.15": "“saccaṃ kira, bhikkhave, thullanandā bhikkhunī rājānaṃ khomaṃ viññāpetī”ti?",
  "pli-tv-bi-vb-np12:1.16": "“Saccaṃ, bhagavā”ti.",
  "pli-tv-bi-vb-np12:1.17": "Vigarahi buddho bhagavā …pe…",
  "pli-tv-bi-vb-np12:1.18": "kathañhi nāma, bhikkhave, thullanandā bhikkhunī rājānaṃ khomaṃ viññāpessati.",
  "pli-tv-bi-vb-np12:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np12:1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np12:1.21": "“Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyan”ti.",
  "pli-tv-bi-vb-np12:2.1.1": "Lahupāvuraṇaṃ nāma",
  "pli-tv-bi-vb-np12:2.1.2": "yaṃ kiñci uṇhakāle pāvuraṇaṃ.",
  "pli-tv-bi-vb-np12:2.1.3": "Cetāpentiyāti",
  "pli-tv-bi-vb-np12:2.1.4": "viññāpentiyā.",
  "pli-tv-bi-vb-np12:2.1.5": "Aḍḍhateyyakaṃsaparamaṃ cetāpetabbanti",
  "pli-tv-bi-vb-np12:2.1.6": "dasakahāpaṇagghanakaṃ cetāpetabbaṃ.",
  "pli-tv-bi-vb-np12:2.1.7": "Tato ce uttari cetāpeyyāti",
  "pli-tv-bi-vb-np12:2.1.8": "tatuttari viññāpeti, payoge dukkaṭaṃ.",
  "pli-tv-bi-vb-np12:2.1.9": "Paṭilābhena nissaggiyaṃ hoti.",
  "pli-tv-bi-vb-np12:2.1.10": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np12:2.1.11": "Evañca pana, bhikkhave, nissajjitabbaṃ.",
  "pli-tv-bi-vb-np12:2.1.12": "…pe…",
  "pli-tv-bi-vb-np12:2.1.13": "“idaṃ me, ayye, lahupāvuraṇaṃ atirekaaḍḍhateyyakaṃsaparamaṃ cetāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np12:2.1.14": "dadeyyā”ti …pe…",
  "pli-tv-bi-vb-np12:2.1.15": "dadeyyun”ti …pe…",
  "pli-tv-bi-vb-np12:2.1.16": "ayyāya dammī”ti.",
  "pli-tv-bi-vb-np12:2.1.17": "Atirekaaḍḍhateyyakaṃse atirekasaññā cetāpeti, nissaggiyaṃ pācittiyaṃ.",
  "pli-tv-bi-vb-np12:2.1.18": "Atirekaaḍḍhateyyakaṃse vematikā cetāpeti, nissaggiyaṃ pācittiyaṃ.",
  "pli-tv-bi-vb-np12:2.1.19": "Atirekaaḍḍhateyyakaṃse ūnakasaññā cetāpeti, nissaggiyaṃ pācittiyaṃ.",
  "pli-tv-bi-vb-np12:2.1.20": "Ūnakaaḍḍhateyyakaṃse atirekasaññā, āpatti dukkaṭassa.",
  "pli-tv-bi-vb-np12:2.1.21": "Ūnakaaḍḍhateyyakaṃse vematikā, āpatti dukkaṭassa.",
  "pli-tv-bi-vb-np12:2.1.22": "Ūnakaaḍḍhateyyakaṃse ūnakasaññā, anāpatti.",
  "pli-tv-bi-vb-np12:2.2.1": "Anāpatti—",
  "pli-tv-bi-vb-np12:2.2.2": "aḍḍhateyyakaṃsaparamaṃ cetāpeti,",
  "pli-tv-bi-vb-np12:2.2.3": "ūnakaaḍḍhateyyakaṃsaparamaṃ cetāpeti,",
  "pli-tv-bi-vb-np12:2.2.4": "ñātakānaṃ,",
  "pli-tv-bi-vb-np12:2.2.5": "pavāritānaṃ,",
  "pli-tv-bi-vb-np12:2.2.6": "aññassatthāya,",
  "pli-tv-bi-vb-np12:2.2.7": "attano dhanena,",
  "pli-tv-bi-vb-np12:2.2.8": "mahagghaṃ cetāpetukāmassa appagghaṃ cetāpeti,",
  "pli-tv-bi-vb-np12:2.2.9": "ummattikāya,",
  "pli-tv-bi-vb-np12:2.2.10": "ādikammikāyāti.",
  "pli-tv-bi-vb-np12:2.2.11": "Dvādasamasikkhāpadaṃ niṭṭhitaṃ.",
  "pli-tv-bi-vb-np12:2.2.12": "(Dutiya) Pattavagga",
  "pli-tv-bi-vb-np12:2.2.13": "10 Pariṇatasikkhāpada",
  "pli-tv-bi-vb-np12:2.2.14": "Uddiṭṭhā kho, ayyāyo, tiṃsa nissaggiyā pācittiyā dhammā.",
  "pli-tv-bi-vb-np12:2.2.15": "Tatthāyyāyo pucchāmi—",
  "pli-tv-bi-vb-np12:2.2.16": "“kaccittha parisuddhā”?",
  "pli-tv-bi-vb-np12:2.2.17": "Dutiyampi pucchāmi—",
  "pli-tv-bi-vb-np12:2.2.18": "“kaccittha parisuddhā”?",
  "pli-tv-bi-vb-np12:2.2.19": "Tatiyampi pucchāmi—",
  "pli-tv-bi-vb-np12:2.2.20": "“kaccittha parisuddhā”?",
  "pli-tv-bi-vb-np12:2.2.21": "Parisuddhetthāyyāyo, tasmā tuṇhī, evametaṃ dhārayāmīti.",
  "pli-tv-bi-vb-np12:2.2.22": "Bhikkhunivibhaṅge nissaggiyakaṇḍaṃ niṭṭhitaṃ."
}