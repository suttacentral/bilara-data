{
  "pli-tv-bi-vb-np5:0.1": "Theravāda Vinaya",
  "pli-tv-bi-vb-np5:0.2": "Bhikkhunivibhaṅga",
  "pli-tv-bi-vb-np5:0.3": "Nissaggiyakaṇḍa",
  "pli-tv-bi-vb-np5:0.4": "Pattavagga",
  "pli-tv-bi-vb-np5:0.5": "5. Aññacetāpanasikkhāpada",
  "pli-tv-bi-vb-np5:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np5:1.2": "Tena kho pana samayena thullanandā bhikkhunī gilānā hoti.",
  "pli-tv-bi-vb-np5:1.3": "Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ etadavoca—",
  "pli-tv-bi-vb-np5:1.4": "“kacci, ayye, khamanīyaṃ kacci yāpanīyan”ti?",
  "pli-tv-bi-vb-np5:1.5": "“Na me, āvuso, khamanīyaṃ, na yāpanīyan”ti.",
  "pli-tv-bi-vb-np5:1.6": "“Amukassa, ayye, āpaṇikassa ghare kahāpaṇaṃ nikkhipissāmi, tato yaṃ iccheyyāsi taṃ āharāpeyyāsī”ti.",
  "pli-tv-bi-vb-np5:1.7": "Thullanandā bhikkhunī aññataraṃ sikkhamānaṃ āṇāpesi—",
  "pli-tv-bi-vb-np5:1.8": "“gaccha, sikkhamāne, amukassa āpaṇikassa gharā kahāpaṇassa telaṃ āharā”ti.",
  "pli-tv-bi-vb-np5:1.9": "Atha kho sā sikkhamānā tassa āpaṇikassa gharā kahāpaṇassa telaṃ āharitvā thullanandāya bhikkhuniyā adāsi.",
  "pli-tv-bi-vb-np5:1.10": "Thullanandā bhikkhunī evamāha—",
  "pli-tv-bi-vb-np5:1.11": "“na me, sikkhamāne, telena attho, sappinā me attho”ti.",
  "pli-tv-bi-vb-np5:1.12": "Atha kho sā sikkhamānā yena so āpaṇiko tenupasaṅkami; upasaṅkamitvā taṃ āpaṇikaṃ etadavoca—",
  "pli-tv-bi-vb-np5:1.13": "“na kira, āvuso, ayyāya telena attho, sappinā attho, handa te telaṃ, sappiṃ me dehī”ti.",
  "pli-tv-bi-vb-np5:1.14": "“Sace mayaṃ, ayye, vikkītaṃ bhaṇḍaṃ puna ādiyissāma, kadā amhākaṃ bhaṇḍaṃ vikkāyissati.",
  "pli-tv-bi-vb-np5:1.15": "Telassa kayena telaṃ haṭaṃ, sappissa kayaṃ āhara, sappiṃ harissasī”ti.",
  "pli-tv-bi-vb-np5:1.16": "Atha kho sā sikkhamānā rodantī aṭṭhāsi.",
  "pli-tv-bi-vb-np5:1.17": "Bhikkhuniyo taṃ sikkhamānaṃ etadavocuṃ—",
  "pli-tv-bi-vb-np5:1.18": "“kissa tvaṃ, sikkhamāne, rodasī”ti?",
  "pli-tv-bi-vb-np5:1.19": "Atha kho sā sikkhamānā bhikkhunīnaṃ etamatthaṃ ārocesi.",
  "pli-tv-bi-vb-np5:1.20": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np5:1.21": "“kathañhi nāma ayyā thullanandā aññaṃ cetāpetvā aññaṃ cetāpessatī”ti …pe…",
  "pli-tv-bi-vb-np5:1.22": "“saccaṃ kira, bhikkhave, thullanandā bhikkhunī aññaṃ cetāpetvā aññaṃ cetāpetī”ti?",
  "pli-tv-bi-vb-np5:1.23": "“Saccaṃ, bhagavā”ti.",
  "pli-tv-bi-vb-np5:1.24": "Vigarahi buddho bhagavā …pe…",
  "pli-tv-bi-vb-np5:1.25": "kathañhi nāma, bhikkhave, thullanandā bhikkhunī aññaṃ cetāpetvā aññaṃ cetāpessati.",
  "pli-tv-bi-vb-np5:1.26": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np5:1.27": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np5:1.28": "“Yā pana bhikkhunī aññaṃ cetāpetvā aññaṃ cetāpeyya, nissaggiyaṃ pācittiyan”ti.",
  "pli-tv-bi-vb-np5:2.1": "Yā panāti",
  "pli-tv-bi-vb-np5:2.2": "yā yādisā …pe…",
  "pli-tv-bi-vb-np5:2.3": "bhikkhunīti",
  "pli-tv-bi-vb-np5:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-np5:2.5": "Aññaṃ cetāpetvāti",
  "pli-tv-bi-vb-np5:2.6": "yaṃ kiñci cetāpetvā.",
  "pli-tv-bi-vb-np5:2.7": "Aññaṃ cetāpeyyāti",
  "pli-tv-bi-vb-np5:2.8": "taṃ ṭhapetvā aññaṃ cetāpeti, payoge dukkaṭaṃ.",
  "pli-tv-bi-vb-np5:2.9": "Paṭilābhena nissaggiyaṃ hoti.",
  "pli-tv-bi-vb-np5:2.10": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np5:2.11": "Evañca pana, bhikkhave, nissajjitabbaṃ.",
  "pli-tv-bi-vb-np5:2.12": "…pe…",
  "pli-tv-bi-vb-np5:2.13": "“idaṃ me, ayye, aññaṃ cetāpetvā aññaṃ cetāpitaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np5:2.14": "dadeyyāti …pe…",
  "pli-tv-bi-vb-np5:2.15": "dadeyyunti …pe…",
  "pli-tv-bi-vb-np5:2.16": "ayyāya dammīti.",
  "pli-tv-bi-vb-np5:2.17": "Aññe aññasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np5:2.18": "Aññe vematikā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np5:2.19": "Aññe anaññasaññā aññaṃ cetāpeti, nissaggiyaṃ pācittiyaṃ.",
  "pli-tv-bi-vb-np5:2.20": "Anaññe aññasaññā anaññaṃ cetāpeti, āpatti dukkaṭassa.",
  "pli-tv-bi-vb-np5:2.21": "Anaññe vematikā anaññaṃ cetāpeti, āpatti dukkaṭassa.",
  "pli-tv-bi-vb-np5:2.22": "Anaññe anaññasaññā anāpatti.",
  "pli-tv-bi-vb-np5:2.23": "Anāpatti—",
  "pli-tv-bi-vb-np5:2.24": "taññeva cetāpeti,",
  "pli-tv-bi-vb-np5:2.25": "aññañca cetāpeti, ānisaṃsaṃ dassetvā cetāpeti,",
  "pli-tv-bi-vb-np5:2.26": "ummattikāya,",
  "pli-tv-bi-vb-np5:2.27": "ādikammikāyāti.",
  "pli-tv-bi-vb-np5:2.28": "Pañcamasikkhāpadaṃ niṭṭhitaṃ."
}