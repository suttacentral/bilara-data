{
  "pli-tv-bi-vb-np3:0.1": "Theravāda Vinaya",
  "pli-tv-bi-vb-np3:0.2": "Bhikkhunivibhaṅga",
  "pli-tv-bi-vb-np3:0.3": "Nissaggiyakaṇḍa",
  "pli-tv-bi-vb-np3:0.4": "Pattavagga",
  "pli-tv-bi-vb-np3:0.5": "3. Cīvaraparivattanasikkhāpada",
  "pli-tv-bi-vb-np3:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-np3:1.2": "Tena kho pana samayena thullanandā bhikkhunī aññatarāya bhikkhuniyā saddhiṃ cīvaraṃ parivattetvā paribhuñji.",
  "pli-tv-bi-vb-np3:1.3": "Atha kho sā bhikkhunī taṃ cīvaraṃ saṅgharitvā nikkhipi.",
  "pli-tv-bi-vb-np3:1.4": "Thullanandā bhikkhunī taṃ bhikkhuniṃ etadavoca—",
  "pli-tv-bi-vb-np3:1.5": "“yaṃ te, ayye, mayā saddhiṃ cīvaraṃ parivattitaṃ, kahaṃ taṃ cīvaran”ti?",
  "pli-tv-bi-vb-np3:1.6": "Atha kho sā bhikkhunī taṃ cīvaraṃ nīharitvā thullanandāya bhikkhuniyā dassesi.",
  "pli-tv-bi-vb-np3:1.7": "Thullanandā bhikkhunī taṃ bhikkhuniṃ etadavoca—",
  "pli-tv-bi-vb-np3:1.8": "“handāyye, tuyhaṃ cīvaraṃ, āhara metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ paccāharā”ti acchindi.",
  "pli-tv-bi-vb-np3:1.9": "Atha kho sā bhikkhunī bhikkhunīnaṃ etamatthaṃ ārocesi.",
  "pli-tv-bi-vb-np3:1.10": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np3:1.11": "“kathañhi nāma ayyā thullanandā bhikkhuniyā saddhiṃ cīvaraṃ parivattetvā acchindissatī”ti.",
  "pli-tv-bi-vb-np3:1.12": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-np3:1.13": "Bhikkhū bhagavato etamatthaṃ ārocesuṃ …pe…",
  "pli-tv-bi-vb-np3:1.14": "“saccaṃ kira, bhikkhave, thullanandā bhikkhunī bhikkhuniyā saddhiṃ cīvaraṃ parivattetvā acchindatī”ti?",
  "pli-tv-bi-vb-np3:1.15": "“Saccaṃ, bhagavā”ti.",
  "pli-tv-bi-vb-np3:1.16": "Vigarahi buddho bhagavā …pe…",
  "pli-tv-bi-vb-np3:1.17": "kathañhi nāma, bhikkhave, thullanandā bhikkhunī bhikkhuniyā saddhiṃ cīvaraṃ parivattetvā acchindissati.",
  "pli-tv-bi-vb-np3:1.18": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-np3:1.19": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-np3:1.20": "“Yā pana bhikkhunī bhikkhuniyā saddhiṃ cīvaraṃ parivattetvā sā pacchā evaṃ vadeyya—‘handāyye, tuyhaṃ cīvaraṃ āhara, metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ, sakaṃ paccāharā’ti acchindeyya vā acchindāpeyya vā, nissaggiyaṃ pācittiyan”ti.",
  "pli-tv-bi-vb-np3:2.1.1": "Yā panāti",
  "pli-tv-bi-vb-np3:2.1.2": "yā yādisā …pe…",
  "pli-tv-bi-vb-np3:2.1.3": "bhikkhunīti",
  "pli-tv-bi-vb-np3:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-np3:2.1.5": "Bhikkhuniyā saddhinti",
  "pli-tv-bi-vb-np3:2.1.6": "aññāya bhikkhuniyā saddhiṃ.",
  "pli-tv-bi-vb-np3:2.1.7": "Cīvaraṃ nāma",
  "pli-tv-bi-vb-np3:2.1.8": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bi-vb-np3:2.1.9": "Parivattetvāti",
  "pli-tv-bi-vb-np3:2.1.10": "parittena vā vipulaṃ, vipulena vā parittaṃ.",
  "pli-tv-bi-vb-np3:2.1.11": "Acchindeyyāti",
  "pli-tv-bi-vb-np3:2.1.12": "sayaṃ acchindati nissaggiyaṃ pācittiyaṃ.",
  "pli-tv-bi-vb-np3:2.1.13": "Acchindāpeyyāti",
  "pli-tv-bi-vb-np3:2.1.14": "aññaṃ āṇāpeti, āpatti dukkaṭassa.",
  "pli-tv-bi-vb-np3:2.1.15": "Sakiṃ āṇattā bahukampi acchindati, nissaggiyaṃ hoti.",
  "pli-tv-bi-vb-np3:2.1.16": "Nissajjitabbaṃ saṃghassa vā gaṇassa vā ekabhikkhuniyā vā.",
  "pli-tv-bi-vb-np3:2.1.17": "Evañca pana, bhikkhave, nissajjitabbaṃ.",
  "pli-tv-bi-vb-np3:2.1.18": "…pe…",
  "pli-tv-bi-vb-np3:2.1.19": "“idaṃ me, ayye, cīvaraṃ bhikkhuniyā saddhiṃ parivattetvā acchinnaṃ nissaggiyaṃ, imāhaṃ saṃghassa nissajjāmī”ti …pe…",
  "pli-tv-bi-vb-np3:2.1.20": "dadeyyā”ti …pe…",
  "pli-tv-bi-vb-np3:2.1.21": "dadeyyun”ti …pe…",
  "pli-tv-bi-vb-np3:2.1.22": "ayyāya dammī”ti.",
  "pli-tv-bi-vb-np3:2.2.1": "Upasampannāya upasampannasaññā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ.",
  "pli-tv-bi-vb-np3:2.2.2": "Upasampannāya vematikā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ.",
  "pli-tv-bi-vb-np3:2.2.3": "Upasampannāya anupasampannasaññā cīvaraṃ parivattetvā acchindati vā acchindāpeti vā, nissaggiyaṃ pācittiyaṃ.",
  "pli-tv-bi-vb-np3:2.2.4": "Aññaṃ parikkhāraṃ parivattetvā acchindati vā acchindāpeti vā, āpatti dukkaṭassa.",
  "pli-tv-bi-vb-np3:2.2.5": "Anupasampannāya saddhiṃ cīvaraṃ vā aññaṃ vā parikkhāraṃ parivattetvā acchindati vā acchindāpeti vā, āpatti dukkaṭassa.",
  "pli-tv-bi-vb-np3:2.2.6": "Anupasampannāya upasampannasaññā, āpatti dukkaṭassa.",
  "pli-tv-bi-vb-np3:2.2.7": "Anupasampannāya vematikā, āpatti dukkaṭassa.",
  "pli-tv-bi-vb-np3:2.2.8": "Anupasampannāya anupasampannasaññā, āpatti dukkaṭassa.",
  "pli-tv-bi-vb-np3:2.3.1": "Anāpatti—",
  "pli-tv-bi-vb-np3:2.3.2": "sā vā deti,",
  "pli-tv-bi-vb-np3:2.3.3": "tassā vā vissasantī gaṇhāti,",
  "pli-tv-bi-vb-np3:2.3.4": "ummattikāya,",
  "pli-tv-bi-vb-np3:2.3.5": "ādikammikāyāti.",
  "pli-tv-bi-vb-np3:2.3.6": "Tatiyasikkhāpadaṃ niṭṭhitaṃ."
}