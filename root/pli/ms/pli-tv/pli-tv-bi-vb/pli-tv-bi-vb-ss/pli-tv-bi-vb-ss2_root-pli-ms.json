{
  "pli-tv-bi-vb-ss2:0.1": "Theravāda Vinaya",
  "pli-tv-bi-vb-ss2:0.2": "Bhikkhunivibhaṅga",
  "pli-tv-bi-vb-ss2:0.3": "Saṃghādisesakaṇḍa",
  "pli-tv-bi-vb-ss2:0.4": "2. Corīvuṭṭhāpikāsikkhāpada",
  "pli-tv-bi-vb-ss2:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss2:1.2": "Tena kho pana samayena vesāliyaṃ aññatarassa licchavissa pajāpati aticārinī hoti.",
  "pli-tv-bi-vb-ss2:1.3": "Atha kho so licchavi taṃ itthiṃ etadavoca—",
  "pli-tv-bi-vb-ss2:1.4": "“sādhu viramāhi, anatthaṃ kho te karissāmī”ti.",
  "pli-tv-bi-vb-ss2:1.5": "Evampi vuccamānā nādiyi.",
  "pli-tv-bi-vb-ss2:1.6": "Tena kho pana samayena vesāliyaṃ licchavigaṇo sannipatito hoti kenacideva karaṇīyena.",
  "pli-tv-bi-vb-ss2:1.7": "Atha kho so licchavi te licchavayo etadavoca—",
  "pli-tv-bi-vb-ss2:1.8": "“ekaṃ me, ayyo, itthiṃ anujānāthā”ti.",
  "pli-tv-bi-vb-ss2:1.9": "“Kā nāma sā”ti?",
  "pli-tv-bi-vb-ss2:1.10": "“Mayhaṃ pajāpati aticarati, taṃ ghātessāmī”ti.",
  "pli-tv-bi-vb-ss2:1.11": "“Jānāhī”ti.",
  "pli-tv-bi-vb-ss2:1.12": "Assosi kho sā itthī—",
  "pli-tv-bi-vb-ss2:1.13": "“sāmiko kira maṃ ghātetukāmo”ti.",
  "pli-tv-bi-vb-ss2:1.14": "Varabhaṇḍaṃ ādāya sāvatthiṃ gantvā titthiye upasaṅkamitvā pabbajjaṃ yāci.",
  "pli-tv-bi-vb-ss2:1.15": "Titthiyā na icchiṃsu pabbājetuṃ.",
  "pli-tv-bi-vb-ss2:1.16": "Bhikkhuniyo upasaṅkamitvā pabbajjaṃ yāci.",
  "pli-tv-bi-vb-ss2:1.17": "Bhikkhuniyopi na icchiṃsu pabbājetuṃ.",
  "pli-tv-bi-vb-ss2:1.18": "Thullanandaṃ bhikkhuniṃ upasaṅkamitvā bhaṇḍakaṃ dassetvā pabbajjaṃ yāci.",
  "pli-tv-bi-vb-ss2:1.19": "Thullanandā bhikkhunī bhaṇḍakaṃ gahetvā pabbājesi.",
  "pli-tv-bi-vb-ss2:1.20": "Atha kho so licchavi taṃ itthiṃ gavesanto sāvatthiṃ gantvā bhikkhunīsu pabbajitaṃ disvāna yena rājā pasenadi kosalo tenupasaṅkami;",
  "pli-tv-bi-vb-ss2:1.21": "upasaṅkamitvā rājānaṃ pasenadiṃ kosalaṃ etadavoca—",
  "pli-tv-bi-vb-ss2:1.22": "“pajāpati me, deva, varabhaṇḍaṃ ādāya sāvatthiṃ anuppattā.",
  "pli-tv-bi-vb-ss2:1.23": "Taṃ devo anujānātū”ti.",
  "pli-tv-bi-vb-ss2:1.24": "“Tena hi, bhaṇe, vicinitvā ācikkhā”ti.",
  "pli-tv-bi-vb-ss2:1.25": "“Diṭṭhā, deva, bhikkhunīsu pabbajitā”ti.",
  "pli-tv-bi-vb-ss2:1.26": "“Sace, bhaṇe, bhikkhunīsu pabbajitā, na sā labbhā kiñci kātuṃ.",
  "pli-tv-bi-vb-ss2:1.27": "Svākkhāto bhagavatā dhammo, caratu brahmacariyaṃ sammā dukkhassa antakiriyāyā”ti.",
  "pli-tv-bi-vb-ss2:1.28": "Atha kho so licchavi ujjhāyati khiyyati vipāceti—",
  "pli-tv-bi-vb-ss2:1.29": "“kathañhi nāma bhikkhuniyo coriṃ pabbājessantī”ti.",
  "pli-tv-bi-vb-ss2:1.30": "Assosuṃ kho bhikkhuniyo tassa licchavissa ujjhāyantassa khiyyantassa vipācentassa.",
  "pli-tv-bi-vb-ss2:1.31": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss2:1.32": "“kathañhi nāma ayyā thullanandā coriṃ pabbājessatī”ti.",
  "pli-tv-bi-vb-ss2:1.33": "Atha kho tā bhikkhuniyo bhikkhūnaṃ etamatthaṃ ārocesuṃ …pe…",
  "pli-tv-bi-vb-ss2:1.34": "“saccaṃ kira, bhikkhave, thullanandā bhikkhunī coriṃ pabbājetī”ti?",
  "pli-tv-bi-vb-ss2:1.35": "“Saccaṃ, bhagavā”ti.",
  "pli-tv-bi-vb-ss2:1.36": "Vigarahi buddho bhagavā …pe…",
  "pli-tv-bi-vb-ss2:1.37": "kathañhi nāma, bhikkhave, thullanandā bhikkhunī coriṃ pabbājessati.",
  "pli-tv-bi-vb-ss2:1.38": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss2:1.39": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss2:1.40": "“Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṃghaṃ vā gaṇaṃ vā pūgaṃ vā seṇiṃ vā aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss2:2.1.1": "Yā panāti",
  "pli-tv-bi-vb-ss2:2.1.2": "yā yādisā …pe…",
  "pli-tv-bi-vb-ss2:2.1.3": "bhikkhunīti",
  "pli-tv-bi-vb-ss2:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss2:2.1.5": "Jānāti nāma",
  "pli-tv-bi-vb-ss2:2.1.6": "sāmaṃ vā jānāti aññe vā tassā ārocenti, sā vā āroceti.",
  "pli-tv-bi-vb-ss2:2.1.7": "Corī nāma",
  "pli-tv-bi-vb-ss2:2.1.8": "yā pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, esā corī nāma.",
  "pli-tv-bi-vb-ss2:2.1.9": "Vajjhā nāma",
  "pli-tv-bi-vb-ss2:2.1.10": "yaṃ katvā vajjhappattā hoti.",
  "pli-tv-bi-vb-ss2:2.1.11": "Viditā nāma",
  "pli-tv-bi-vb-ss2:2.1.12": "aññehi manussehi ñātā hoti “vajjhā esā”ti.",
  "pli-tv-bi-vb-ss2:2.1.13": "Anapaloketvāti",
  "pli-tv-bi-vb-ss2:2.1.14": "anāpucchā.",
  "pli-tv-bi-vb-ss2:2.1.15": "Rājā nāma",
  "pli-tv-bi-vb-ss2:2.1.16": "yattha rājā anusāsati, rājā apaloketabbo.",
  "pli-tv-bi-vb-ss2:2.1.17": "Saṃgho nāma",
  "pli-tv-bi-vb-ss2:2.1.18": "bhikkhunisaṃgho vuccati, bhikkhunisaṃgho apaloketabbo.",
  "pli-tv-bi-vb-ss2:2.1.19": "Gaṇo nāma",
  "pli-tv-bi-vb-ss2:2.1.20": "yattha gaṇo anusāsati, gaṇo apaloketabbo.",
  "pli-tv-bi-vb-ss2:2.1.21": "Pūgo nāma",
  "pli-tv-bi-vb-ss2:2.1.22": "yattha pūgo anusāsati, pūgo apaloketabbo.",
  "pli-tv-bi-vb-ss2:2.1.23": "Seṇi nāma",
  "pli-tv-bi-vb-ss2:2.1.24": "yattha seṇi anusāsati, seṇi apaloketabbo.",
  "pli-tv-bi-vb-ss2:2.1.25": "Aññatra kappāti",
  "pli-tv-bi-vb-ss2:2.1.26": "ṭhapetvā kappaṃ.",
  "pli-tv-bi-vb-ss2:2.1.27": "Kappaṃ nāma",
  "pli-tv-bi-vb-ss2:2.1.28": "dve kappāni— titthiyesu vā pabbajitā hoti aññāsu vā bhikkhunīsu pabbajitā.",
  "pli-tv-bi-vb-ss2:2.1.29": "Aññatra kappā “vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-ss2:2.1.30": "Ñattiyā dukkaṭaṃ.",
  "pli-tv-bi-vb-ss2:2.1.31": "Dvīhi kammavācāhi thullaccayā.",
  "pli-tv-bi-vb-ss2:2.1.32": "Kammavācāpariyosāne upajjhāyāya āpatti saṃghādisesassa.",
  "pli-tv-bi-vb-ss2:2.1.33": "Gaṇassa ca ācariniyā ca āpatti dukkaṭassa.",
  "pli-tv-bi-vb-ss2:2.1.34": "Ayampīti",
  "pli-tv-bi-vb-ss2:2.1.35": "purimaṃ upādāya vuccati.",
  "pli-tv-bi-vb-ss2:2.1.36": "Paṭhamāpattikanti",
  "pli-tv-bi-vb-ss2:2.1.37": "saha vatthujjhācārā āpajjati asamanubhāsanāya.",
  "pli-tv-bi-vb-ss2:2.1.38": "Nissāraṇīyanti",
  "pli-tv-bi-vb-ss2:2.1.39": "saṃghamhā nissārīyati.",
  "pli-tv-bi-vb-ss2:2.1.40": "Saṃghādisesanti",
  "pli-tv-bi-vb-ss2:2.1.41": "…pe… tenapi vuccati saṃghādisesoti.",
  "pli-tv-bi-vb-ss2:2.2.1": "Coriyā corisaññā aññatra kappā vuṭṭhāpeti, āpatti saṃghādisesassa.",
  "pli-tv-bi-vb-ss2:2.2.2": "Coriyā vematikā aññatra kappā vuṭṭhāpeti, āpatti dukkaṭassa.",
  "pli-tv-bi-vb-ss2:2.2.3": "Coriyā acorisaññā aññatra kappā vuṭṭhāpeti, anāpatti.",
  "pli-tv-bi-vb-ss2:2.2.4": "Acoriyā corisaññā, āpatti dukkaṭassa.",
  "pli-tv-bi-vb-ss2:2.2.5": "Acoriyā vematikā, āpatti dukkaṭassa.",
  "pli-tv-bi-vb-ss2:2.2.6": "Acoriyā acorisaññā, anāpatti.",
  "pli-tv-bi-vb-ss2:2.3.1": "Anāpatti—",
  "pli-tv-bi-vb-ss2:2.3.2": "ajānantī vuṭṭhāpeti,",
  "pli-tv-bi-vb-ss2:2.3.3": "apaloketvā vuṭṭhāpeti,",
  "pli-tv-bi-vb-ss2:2.3.4": "kappakataṃ vuṭṭhāpeti,",
  "pli-tv-bi-vb-ss2:2.3.5": "ummattikāya,",
  "pli-tv-bi-vb-ss2:2.3.6": "ādikammikāyāti.",
  "pli-tv-bi-vb-ss2:2.3.7": "Dutiyasaṃghādisesasikkhāpadaṃ niṭṭhitaṃ."
}