{
  "pli-tv-bi-vb-ss3:0.1": "Theravāda Vinaya",
  "pli-tv-bi-vb-ss3:0.2": "Bhikkhunivibhaṅga",
  "pli-tv-bi-vb-ss3:0.3": "Saṃghādisesakaṇḍa",
  "pli-tv-bi-vb-ss3:0.4": "3. Ekagāmantaragamanasikkhāpada",
  "pli-tv-bi-vb-ss3:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss3:1.2": "Tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṃ bhaṇḍitvā gāmakaṃ ñātikulaṃ agamāsi.",
  "pli-tv-bi-vb-ss3:1.3": "Bhaddā kāpilānī taṃ bhikkhuniṃ apassantī bhikkhuniyo pucchi—“kahaṃ itthannāmā, na dissatī”ti.",
  "pli-tv-bi-vb-ss3:1.4": "“Bhikkhunīhi saddhiṃ, ayye, bhaṇḍitvā na dissatī”ti.",
  "pli-tv-bi-vb-ss3:1.5": "“Ammā, amukasmiṃ gāmake etissā ñātikulaṃ. Tattha gantvā vicinathā”ti.",
  "pli-tv-bi-vb-ss3:1.6": "Bhikkhuniyo tattha gantvā taṃ bhikkhuniṃ passitvā etadavocuṃ—“kissa tvaṃ, ayye, ekikā āgatā, kaccisi appadhaṃsitā”ti?",
  "pli-tv-bi-vb-ss3:1.7": "“Appadhaṃsitāmhi, ayye”ti.",
  "pli-tv-bi-vb-ss3:1.8": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:1.9": "“kathañhi nāma bhikkhunī ekā gāmantaraṃ gacchissatī”ti …pe…",
  "pli-tv-bi-vb-ss3:1.10": "“saccaṃ kira, bhikkhave, bhikkhunī ekā gāmantaraṃ gacchatī”ti?",
  "pli-tv-bi-vb-ss3:1.11": "“Saccaṃ, bhagavā”ti.",
  "pli-tv-bi-vb-ss3:1.12": "Vigarahi buddho bhagavā …pe…",
  "pli-tv-bi-vb-ss3:1.13": "kathañhi nāma, bhikkhave, bhikkhunī ekā gāmantaraṃ gacchissati.",
  "pli-tv-bi-vb-ss3:1.14": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss3:1.15": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss3:1.16": "“Yā pana bhikkhunī ekā gāmantaraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss3:1.17": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-ss3:2.1": "Tena kho pana samayena dve bhikkhuniyo sāketā sāvatthiṃ addhānamaggappaṭipannā honti.",
  "pli-tv-bi-vb-ss3:2.2": "Antarāmagge nadī taritabbā hoti.",
  "pli-tv-bi-vb-ss3:2.3": "Atha kho tā bhikkhuniyo nāvike upasaṅkamitvā etadavocuṃ—“sādhu no, āvuso, tārethā”ti.",
  "pli-tv-bi-vb-ss3:2.4": "“Nāyye, sakkā ubho sakiṃ tāretun”ti.",
  "pli-tv-bi-vb-ss3:2.5": "Eko ekaṃ uttāresi.",
  "pli-tv-bi-vb-ss3:2.6": "Uttiṇṇo uttiṇṇaṃ dūsesi.",
  "pli-tv-bi-vb-ss3:2.7": "Anuttiṇṇo anuttiṇṇaṃ dūsesi.",
  "pli-tv-bi-vb-ss3:2.8": "Tā pacchā samāgantvā pucchiṃsu—",
  "pli-tv-bi-vb-ss3:2.9": "“kaccisi, ayye, appadhaṃsitā”ti?",
  "pli-tv-bi-vb-ss3:2.10": "“Padhaṃsitāmhi, ayye.",
  "pli-tv-bi-vb-ss3:2.11": "Tvaṃ pana, ayye, appadhaṃsitā”ti?",
  "pli-tv-bi-vb-ss3:2.12": "“Padhaṃsitāmhi, ayye”ti.",
  "pli-tv-bi-vb-ss3:2.13": "Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ.",
  "pli-tv-bi-vb-ss3:2.14": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:2.15": "“kathañhi nāma bhikkhunī ekā nadīpāraṃ gacchissatī”ti.",
  "pli-tv-bi-vb-ss3:2.16": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-ss3:2.17": "Bhikkhū bhagavato etamatthaṃ ārocesuṃ …pe…",
  "pli-tv-bi-vb-ss3:2.18": "“saccaṃ kira, bhikkhave, bhikkhunī ekā nadīpāraṃ gacchatī”ti?",
  "pli-tv-bi-vb-ss3:2.19": "“Saccaṃ, bhagavā”ti.",
  "pli-tv-bi-vb-ss3:2.20": "Vigarahi buddho bhagavā …pe…",
  "pli-tv-bi-vb-ss3:2.21": "kathañhi nāma, bhikkhave, bhikkhunī ekā nadīpāraṃ gacchissati.",
  "pli-tv-bi-vb-ss3:2.22": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss3:2.23": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss3:2.24": "“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss3:2.25": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-ss3:3.1": "Tena kho pana samayena sambahulā bhikkhuniyo kosalesu janapade sāvatthiṃ gacchantā sāyaṃ aññataraṃ gāmaṃ upagacchiṃsu.",
  "pli-tv-bi-vb-ss3:3.2": "Tattha aññatarā bhikkhunī abhirūpā hoti dassanīyā pāsādikā. Aññataro puriso tassā bhikkhuniyā saha dassanena paṭibaddhacitto hoti.",
  "pli-tv-bi-vb-ss3:3.3": "Atha kho so puriso tāsaṃ bhikkhunīnaṃ seyyaṃ paññapento tassā bhikkhuniyā seyyaṃ ekamantaṃ paññāpesi.",
  "pli-tv-bi-vb-ss3:3.4": "Atha kho sā bhikkhunī sallakkhetvā—“pariyuṭṭhito ayaṃ puriso; sace rattiṃ āgacchissati, vissaro me bhavissatī”ti,",
  "pli-tv-bi-vb-ss3:3.5": "bhikkhuniyo anāpucchā aññataraṃ kulaṃ gantvā seyyaṃ kappesi.",
  "pli-tv-bi-vb-ss3:3.6": "Atha kho so puriso rattiṃ āgantvā taṃ bhikkhuniṃ gavesanto bhikkhuniyo ghaṭṭesi.",
  "pli-tv-bi-vb-ss3:3.7": "Bhikkhuniyo taṃ bhikkhuniṃ apassantiyo evamāhaṃsu—“nissaṃsayaṃ kho sā bhikkhunī purisena saddhiṃ nikkhantā”ti.",
  "pli-tv-bi-vb-ss3:3.8": "Atha kho sā bhikkhunī tassā rattiyā accayena yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—“kissa tvaṃ, ayye, purisena saddhiṃ nikkhantā”ti?",
  "pli-tv-bi-vb-ss3:3.9": "“Nāhaṃ, ayye, purisena saddhiṃ nikkhantā”ti.",
  "pli-tv-bi-vb-ss3:3.10": "Bhikkhunīnaṃ etamatthaṃ ārocesi.",
  "pli-tv-bi-vb-ss3:3.11": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:3.12": "“kathañhi nāma bhikkhunī ekā rattiṃ vippavasissatī”ti …pe…",
  "pli-tv-bi-vb-ss3:3.13": "“saccaṃ kira, bhikkhave, bhikkhunī ekā rattiṃ vippavasatī”ti?",
  "pli-tv-bi-vb-ss3:3.14": "“Saccaṃ, bhagavā”ti.",
  "pli-tv-bi-vb-ss3:3.15": "Vigarahi buddho bhagavā …pe…",
  "pli-tv-bi-vb-ss3:3.16": "kathañhi nāma, bhikkhave, bhikkhunī ekā rattiṃ vippavasissati.",
  "pli-tv-bi-vb-ss3:3.17": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss3:3.18": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss3:3.19": "“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss3:3.20": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-ss3:4.1": "Tena kho pana samayena sambahulā bhikkhuniyo kosalesu janapade sāvatthiṃ addhānamaggappaṭipannā honti.",
  "pli-tv-bi-vb-ss3:4.2": "Tattha aññatarā bhikkhunī vaccena pīḷitā ekikā ohīyitvā pacchā agamāsi.",
  "pli-tv-bi-vb-ss3:4.3": "Manussā taṃ bhikkhuniṃ passitvā dūsesuṃ.",
  "pli-tv-bi-vb-ss3:4.4": "Atha kho sā bhikkhunī yena tā bhikkhuniyo tenupasaṅkami. Bhikkhuniyo taṃ bhikkhuniṃ etadavocuṃ—“kissa tvaṃ, ayye, ekikā ohīnā, kaccisi appadhaṃsitā”ti?",
  "pli-tv-bi-vb-ss3:4.5": "“Padhaṃsitāmhi, ayye”ti.",
  "pli-tv-bi-vb-ss3:4.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss3:4.7": "kathañhi nāma bhikkhunī ekā gaṇamhā ohīyissatīti …pe…",
  "pli-tv-bi-vb-ss3:4.8": "“saccaṃ kira, bhikkhave, bhikkhunī ekā gaṇamhā ohīyatī”ti?",
  "pli-tv-bi-vb-ss3:4.9": "“Saccaṃ, bhagavā”ti.",
  "pli-tv-bi-vb-ss3:4.10": "Vigarahi buddho bhagavā …pe…",
  "pli-tv-bi-vb-ss3:4.11": "kathañhi nāma, bhikkhave, bhikkhunī ekā gaṇamhā ohīyissati.",
  "pli-tv-bi-vb-ss3:4.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss3:4.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss3:4.14": "“Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohīyeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss3:5.1.1": "Yā panāti",
  "pli-tv-bi-vb-ss3:5.1.2": "yā yādisā …pe…",
  "pli-tv-bi-vb-ss3:5.1.3": "bhikkhunīti",
  "pli-tv-bi-vb-ss3:5.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss3:5.1.5": "Ekā vā gāmantaraṃ gaccheyyāti",
  "pli-tv-bi-vb-ss3:5.1.6": "parikkhittassa gāmassa parikkhepaṃ paṭhamaṃ pādaṃ atikkāmentiyā āpatti thullaccayassa,",
  "pli-tv-bi-vb-ss3:5.1.7": "dutiyaṃ pādaṃ atikkāmentiyā āpatti saṃghādisesassa.",
  "pli-tv-bi-vb-ss3:5.1.8": "Aparikkhittassa gāmassa upacāraṃ paṭhamaṃ pādaṃ atikkāmentiyā āpatti thullaccayassa.",
  "pli-tv-bi-vb-ss3:5.1.9": "Dutiyaṃ pādaṃ atikkāmentiyā āpatti saṃghādisesassa.",
  "pli-tv-bi-vb-ss3:5.1.10": "Ekā vā nadīpāraṃ gaccheyyāti",
  "pli-tv-bi-vb-ss3:5.1.11": "nadī nāma timaṇḍalaṃ paṭicchādetvā yattha katthaci uttarantiyā bhikkhuniyā antaravāsako temiyati.",
  "pli-tv-bi-vb-ss3:5.1.12": "Paṭhamaṃ pādaṃ uttarantiyā āpatti thullaccayassa.",
  "pli-tv-bi-vb-ss3:5.1.13": "Dutiyaṃ pādaṃ uttarantiyā āpatti saṃghādisesassa.",
  "pli-tv-bi-vb-ss3:5.1.14": "Ekā vā rattiṃ vippavaseyyāti",
  "pli-tv-bi-vb-ss3:5.1.15": "saha aruṇuggamanā dutiyikāya bhikkhuniyā hatthapāsaṃ vijahantiyā āpatti thullaccayassa.",
  "pli-tv-bi-vb-ss3:5.1.16": "Vijahite āpatti saṃghādisesassa.",
  "pli-tv-bi-vb-ss3:5.1.17": "Ekā vā gaṇamhā ohīyeyyāti",
  "pli-tv-bi-vb-ss3:5.1.18": "agāmake araññe dutiyikāya bhikkhuniyā dassanūpacāraṃ vā savanūpacāraṃ vā vijahantiyā āpatti thullaccayassa.",
  "pli-tv-bi-vb-ss3:5.1.19": "Vijahite āpatti saṃghādisesassa.",
  "pli-tv-bi-vb-ss3:5.1.20": "Ayampīti",
  "pli-tv-bi-vb-ss3:5.1.21": "purimāyo upādāya vuccati.",
  "pli-tv-bi-vb-ss3:5.1.22": "Paṭhamāpattikanti",
  "pli-tv-bi-vb-ss3:5.1.23": "saha vatthujjhācārā āpajjati asamanubhāsanāya.",
  "pli-tv-bi-vb-ss3:5.1.24": "Nissāraṇīyanti",
  "pli-tv-bi-vb-ss3:5.1.25": "saṃghamhā nissārīyati.",
  "pli-tv-bi-vb-ss3:5.1.26": "Saṃghādisesoti",
  "pli-tv-bi-vb-ss3:5.1.27": "…pe… tenapi vuccati saṃghādisesoti.",
  "pli-tv-bi-vb-ss3:5.2.1": "Anāpatti—",
  "pli-tv-bi-vb-ss3:5.2.2": "dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā,",
  "pli-tv-bi-vb-ss3:5.2.3": "āpadāsu,",
  "pli-tv-bi-vb-ss3:5.2.4": "ummattikāya,",
  "pli-tv-bi-vb-ss3:5.2.5": "ādikammikāyāti.",
  "pli-tv-bi-vb-ss3:5.2.6": "Tatiyasaṃghādisesasikkhāpadaṃ niṭṭhitaṃ."
}