{
  "pli-tv-bi-vb-ss11:0.1": "Theravāda Vinaya",
  "pli-tv-bi-vb-ss11:0.2": "Bhikkhunivibhaṅga",
  "pli-tv-bi-vb-ss11:0.3": "Saṃghādisesakaṇḍa",
  "pli-tv-bi-vb-ss11:0.4": "11. Adhikaraṇakupitasikkhāpada",
  "pli-tv-bi-vb-ss11:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss11:1.2": "Tena kho pana samayena caṇḍakāḷī bhikkhunī kismiñcideva adhikaraṇe paccākatā kupitā anattamanā evaṃ vadeti—",
  "pli-tv-bi-vb-ss11:1.3": "“chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti.",
  "pli-tv-bi-vb-ss11:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss11:1.5": "“kathañhi nāma ayyā caṇḍakāḷī kismiñcideva adhikaraṇe paccākatā kupitā anattamanā evaṃ vakkhati—",
  "pli-tv-bi-vb-ss11:1.6": "‘chandagāminiyo ca bhikkhuniyo …pe… bhayagāminiyo ca bhikkhuniyo’”ti …pe…",
  "pli-tv-bi-vb-ss11:1.7": "“saccaṃ kira, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṃ vadeti—",
  "pli-tv-bi-vb-ss11:1.8": "‘chandagāminiyo ca bhikkhuniyo …pe… bhayagāminiyo ca bhikkhuniyo’”ti?",
  "pli-tv-bi-vb-ss11:1.9": "“Saccaṃ, bhagavā”ti.",
  "pli-tv-bi-vb-ss11:1.10": "Vigarahi buddho bhagavā …pe…",
  "pli-tv-bi-vb-ss11:1.11": "kathañhi nāma, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṃ vakkhati—",
  "pli-tv-bi-vb-ss11:1.12": "‘chandagāminiyo ca bhikkhuniyo …pe… bhayagāminiyo ca bhikkhuniyo’ti.",
  "pli-tv-bi-vb-ss11:1.13": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss11:1.14": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss11:1.15": "“Yā pana bhikkhunī kismiñcideva adhikaraṇe paccākatā kupitā anattamanā evaṃ vadeyya—",
  "pli-tv-bi-vb-ss11:1.16": "‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’ti,",
  "pli-tv-bi-vb-ss11:1.17": "sā bhikkhunī bhikkhunīhi evamassa vacanīyā—",
  "pli-tv-bi-vb-ss11:1.18": "‘māyye, kismiñcideva adhikaraṇe paccākatā kupitā anattamanā evaṃ avaca—",
  "pli-tv-bi-vb-ss11:1.19": "chandagāminiyo ca bhikkhuniyo dosagāminiyo ca bhikkhuniyo mohagāminiyo ca bhikkhuniyo bhayagāminiyo ca bhikkhuniyoti.",
  "pli-tv-bi-vb-ss11:1.20": "Ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā’ti.",
  "pli-tv-bi-vb-ss11:1.21": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-ss11:1.22": "Yāvatatiyañce samanubhāsīyamānā taṃ paṭinissajjeyya, iccetaṃ kusalaṃ;",
  "pli-tv-bi-vb-ss11:1.23": "no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss11:2.1.1": "Yā panāti",
  "pli-tv-bi-vb-ss11:2.1.2": "yā yādisā …pe…",
  "pli-tv-bi-vb-ss11:2.1.3": "bhikkhunīti",
  "pli-tv-bi-vb-ss11:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss11:2.1.5": "Kismiñcideva adhikaraṇeti",
  "pli-tv-bi-vb-ss11:2.1.6": "adhikaraṇaṃ nāma cattāri adhikaraṇāni— vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.",
  "pli-tv-bi-vb-ss11:2.1.7": "Paccākatā nāma",
  "pli-tv-bi-vb-ss11:2.1.8": "parājitā vuccati.",
  "pli-tv-bi-vb-ss11:2.1.9": "Kupitā anattamanāti",
  "pli-tv-bi-vb-ss11:2.1.10": "anabhiraddhā āhatacittā khilajātā.",
  "pli-tv-bi-vb-ss11:2.1.11": "Evaṃ vadeyyāti—",
  "pli-tv-bi-vb-ss11:2.1.12": "“chandagāminiyo ca bhikkhuniyo …pe… bhayagāminiyo ca bhikkhuniyo”ti.",
  "pli-tv-bi-vb-ss11:2.1.13": "Sā bhikkhunīti",
  "pli-tv-bi-vb-ss11:2.1.14": "yā sā evaṃvādinī bhikkhunī.",
  "pli-tv-bi-vb-ss11:2.1.15": "Bhikkhunīhīti",
  "pli-tv-bi-vb-ss11:2.1.16": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss11:2.1.17": "“māyye, kismiñcideva adhikaraṇe paccākatā kupitā anattamanā evaṃ avaca—",
  "pli-tv-bi-vb-ss11:2.1.18": "‘chandagāminiyo ca bhikkhuniyo …pe… bhayagāminiyo ca bhikkhuniyo’ti.",
  "pli-tv-bi-vb-ss11:2.1.19": "Ayyā kho chandāpi gaccheyya …pe… bhayāpi gaccheyyā”ti.",
  "pli-tv-bi-vb-ss11:2.1.20": "Dutiyampi vattabbā.",
  "pli-tv-bi-vb-ss11:2.1.21": "Tatiyampi vattabbā.",
  "pli-tv-bi-vb-ss11:2.1.22": "Sace paṭinissajjati, iccetaṃ kusalaṃ;",
  "pli-tv-bi-vb-ss11:2.1.23": "no ce paṭinissajjati, āpatti dukkaṭassa.",
  "pli-tv-bi-vb-ss11:2.1.24": "Sutvā na vadanti, āpatti dukkaṭassa.",
  "pli-tv-bi-vb-ss11:2.1.25": "Sā bhikkhunī saṃghamajjhampi ākaḍḍhitvā vattabbā—",
  "pli-tv-bi-vb-ss11:2.1.26": "“māyye, kismiñcideva adhikaraṇe paccākatā kupitā anattamanā evaṃ avaca—",
  "pli-tv-bi-vb-ss11:2.1.27": "‘chandagāminiyo ca bhikkhuniyo …pe… bhayagāminiyo ca bhikkhuniyo’ti.",
  "pli-tv-bi-vb-ss11:2.1.28": "Ayyā kho chandāpi gaccheyya …pe… bhayāpi gaccheyyā”ti.",
  "pli-tv-bi-vb-ss11:2.1.29": "Dutiyampi vattabbā.",
  "pli-tv-bi-vb-ss11:2.1.30": "Tatiyampi vattabbā.",
  "pli-tv-bi-vb-ss11:2.1.31": "Sace paṭinissajjati, iccetaṃ kusalaṃ;",
  "pli-tv-bi-vb-ss11:2.1.32": "no ce paṭinissajjati, āpatti dukkaṭassa.",
  "pli-tv-bi-vb-ss11:2.1.33": "Sā bhikkhunī samanubhāsitabbā.",
  "pli-tv-bi-vb-ss11:2.1.34": "“Evañca pana, bhikkhave, samanubhāsitabbā.",
  "pli-tv-bi-vb-ss11:2.1.35": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-ss11:2.1.36": "‘Suṇātu me, ayye, saṃgho. Ayaṃ itthannāmā bhikkhunī kismiñcideva adhikaraṇe paccākatā kupitā anattamanā evaṃ vadeti—",
  "pli-tv-bi-vb-ss11:2.1.37": "“chandagāminiyo ca bhikkhuniyo… pe… bhayagāminiyo ca bhikkhuniyo”ti.",
  "pli-tv-bi-vb-ss11:2.1.38": "Sā taṃ vatthuṃ na paṭinissajjati.",
  "pli-tv-bi-vb-ss11:2.1.39": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-ss11:2.1.40": "Esā ñatti.",
  "pli-tv-bi-vb-ss11:2.1.41": "‘Suṇātu me, ayye, saṃgho.",
  "pli-tv-bi-vb-ss11:2.1.42": "Ayaṃ itthannāmā bhikkhunī kismiñcideva adhikaraṇe paccākatā kupitā anattamanā evaṃ vadeti—",
  "pli-tv-bi-vb-ss11:2.1.43": "“chandagāminiyo ca bhikkhuniyo …pe… bhayagāminiyo ca bhikkhuniyo”ti.",
  "pli-tv-bi-vb-ss11:2.1.44": "Sā taṃ vatthuṃ na paṭinissajjati.",
  "pli-tv-bi-vb-ss11:2.1.45": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-ss11:2.1.46": "Esā ñatti.",
  "pli-tv-bi-vb-ss11:2.1.47": "“chandagāminiyo ca bhikkhuniyo… pe… bhayagāminiyo ca bhikkhuniyo”ti.",
  "pli-tv-bi-vb-ss11:2.1.48": "Sā taṃ vatthuṃ na paṭinissajjati.",
  "pli-tv-bi-vb-ss11:2.1.49": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-ss11:2.1.50": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss11:2.1.51": "yassā nakkhamati, sā bhāseyya.",
  "pli-tv-bi-vb-ss11:2.1.52": "Suṇātu me, ayye, saṃgho.",
  "pli-tv-bi-vb-ss11:2.1.53": "Ayaṃ itthannāmā bhikkhunī kismiñcideva adhikaraṇe paccākatā kupitā anattamanā evaṃ vadeti—",
  "pli-tv-bi-vb-ss11:2.1.54": "“chandagāminiyo ca bhikkhuniyo …pe… bhayagāminiyo ca bhikkhuniyo”ti.",
  "pli-tv-bi-vb-ss11:2.1.55": "Sā taṃ vatthuṃ na paṭinissajjati.",
  "pli-tv-bi-vb-ss11:2.1.56": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-ss11:2.1.57": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss11:2.1.58": "yassā nakkhamati, sā bhāseyya.",
  "pli-tv-bi-vb-ss11:2.1.59": "Dutiyampi etamatthaṃ vadāmi …pe…",
  "pli-tv-bi-vb-ss11:2.1.60": "tatiyampi etamatthaṃ vadāmi …pe….",
  "pli-tv-bi-vb-ss11:2.1.61": "Samanubhaṭṭhā saṃghena itthannāmā bhikkhunī tassa vatthussa paṭinissaggāya.",
  "pli-tv-bi-vb-ss11:2.1.62": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-ss11:2.1.63": "Ñattiyā dukkaṭaṃ.",
  "pli-tv-bi-vb-ss11:2.1.64": "Dvīhi kammavācāhi thullaccayā.",
  "pli-tv-bi-vb-ss11:2.1.65": "Kammavācāpariyosāne āpatti saṃghādisesassa.",
  "pli-tv-bi-vb-ss11:2.1.66": "Saṃghādisesaṃ ajjhāpajjantiyā ñattiyā dukkaṭaṃ.",
  "pli-tv-bi-vb-ss11:2.1.67": "Dvīhi kammavācāhi thullaccayā paṭippassambhanti.",
  "pli-tv-bi-vb-ss11:2.1.68": "Ayampīti",
  "pli-tv-bi-vb-ss11:2.1.69": "purimāyo upādāya vuccati.",
  "pli-tv-bi-vb-ss11:2.1.70": "Yāvatatiyakanti",
  "pli-tv-bi-vb-ss11:2.1.71": "yāvatatiyaṃ samanubhāsanāya āpajjati, na saha vatthujjhācārā.",
  "pli-tv-bi-vb-ss11:2.1.72": "Nissāraṇīyanti",
  "pli-tv-bi-vb-ss11:2.1.73": "saṃghamhā nissārīyati.",
  "pli-tv-bi-vb-ss11:2.1.74": "Saṃghādisesoti",
  "pli-tv-bi-vb-ss11:2.1.75": "…pe… tenapi vuccati saṃghādisesoti.",
  "pli-tv-bi-vb-ss11:2.2.1": "Dhammakamme dhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss11:2.2.2": "Dhammakamme vematikā na paṭinissajjati, āpatti saṃghādisesassa.",
  "pli-tv-bi-vb-ss11:2.2.3": "Dhammakamme adhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss11:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss11:2.2.5": "Adhammakamme vematikā, āpatti dukkaṭassa.",
  "pli-tv-bi-vb-ss11:2.2.6": "Adhammakamme adhammakammasaññā āpatti dukkaṭassa.",
  "pli-tv-bi-vb-ss11:2.3.1": "Anāpatti—",
  "pli-tv-bi-vb-ss11:2.3.2": "asamanubhāsantiyā,",
  "pli-tv-bi-vb-ss11:2.3.3": "paṭinissajjantiyā,",
  "pli-tv-bi-vb-ss11:2.3.4": "ummattikāya,",
  "pli-tv-bi-vb-ss11:2.3.5": "ādikammikāyāti.",
  "pli-tv-bi-vb-ss11:2.3.6": "Aṭṭhamasaṃghādisesasikkhāpadaṃ niṭṭhitaṃ."
}