{
  "pli-tv-bi-vb-ss12:0.1": "Theravāda Vinaya",
  "pli-tv-bi-vb-ss12:0.2": "Bhikkhunivibhaṅga",
  "pli-tv-bi-vb-ss12:0.3": "Saṃghādisesakaṇḍa",
  "pli-tv-bi-vb-ss12:0.4": "12. Pāpasamācārasikkhāpada",
  "pli-tv-bi-vb-ss12:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss12:1.2": "Tena kho pana samayena thullanandāya bhikkhuniyā antevāsikā bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss12:1.4": "“kathañhi nāma bhikkhuniyo saṃsaṭṭhā viharissanti pāpācārā pāpasaddā pāpasilokā bhikkhunisaṃghassa vihesikā aññamaññissā vajjappaṭicchādikā”ti …pe…",
  "pli-tv-bi-vb-ss12:1.5": "“saccaṃ kira, bhikkhave, bhikkhuniyo saṃsaṭṭhā viharanti pāpācārā pāpasaddā pāpasilokā bhikkhunisaṃghassa vihesikā aññamaññissā vajjappaṭicchādikā”ti?",
  "pli-tv-bi-vb-ss12:1.6": "“Saccaṃ, bhagavā”ti.",
  "pli-tv-bi-vb-ss12:1.7": "Vigarahi buddho bhagavā …pe…",
  "pli-tv-bi-vb-ss12:1.8": "kathañhi nāma, bhikkhave, bhikkhuniyo saṃsaṭṭhā viharissanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss12:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss12:1.11": "“Bhikkhuniyo paneva saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:1.12": "Tā bhikkhuniyo bhikkhunīhi evamassu vacanīyā—",
  "pli-tv-bi-vb-ss12:1.13": "‘bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā.",
  "pli-tv-bi-vb-ss12:1.14": "Viviccathāyye. Vivekaññeva bhaginīnaṃ saṃgho vaṇṇetī’ti.",
  "pli-tv-bi-vb-ss12:1.15": "Evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-ss12:1.16": "Yāvatatiyañce samanubhāsīyamānā taṃ paṭinissajjeyyuṃ, iccetaṃ kusalaṃ;",
  "pli-tv-bi-vb-ss12:1.17": "no ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss12:2.1.1": "Bhikkhuniyo panevāti",
  "pli-tv-bi-vb-ss12:2.1.2": "upasampannāyo vuccanti.",
  "pli-tv-bi-vb-ss12:2.1.3": "Saṃsaṭṭhā viharantīti",
  "pli-tv-bi-vb-ss12:2.1.4": "saṃsaṭṭhā nāma ananulomikena kāyikavācasikena saṃsaṭṭhā viharanti.",
  "pli-tv-bi-vb-ss12:2.1.5": "Pāpācārāti",
  "pli-tv-bi-vb-ss12:2.1.6": "pāpakena ācārena samannāgatā.",
  "pli-tv-bi-vb-ss12:2.1.7": "Pāpasaddāti",
  "pli-tv-bi-vb-ss12:2.1.8": "pāpakena kittisaddena abbhuggatā.",
  "pli-tv-bi-vb-ss12:2.1.9": "Pāpasilokāti",
  "pli-tv-bi-vb-ss12:2.1.10": "pāpakena micchājīvena jīvitaṃ kappenti.",
  "pli-tv-bi-vb-ss12:2.1.11": "Bhikkhunisaṃghassa vihesikāti",
  "pli-tv-bi-vb-ss12:2.1.12": "aññamaññissā kamme karīyamāne paṭikkosanti.",
  "pli-tv-bi-vb-ss12:2.1.13": "Aññamaññissā vajjappaṭicchādikāti",
  "pli-tv-bi-vb-ss12:2.1.14": "aññamaññaṃ vajjaṃ paṭicchādenti.",
  "pli-tv-bi-vb-ss12:2.1.15": "Tā bhikkhuniyoti",
  "pli-tv-bi-vb-ss12:2.1.16": "yā tā saṃsaṭṭhā bhikkhuniyo.",
  "pli-tv-bi-vb-ss12:2.1.17": "Bhikkhunīhīti",
  "pli-tv-bi-vb-ss12:2.1.18": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss12:2.1.19": "“bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.20": "Viviccathāyye. Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss12:2.1.21": "Dutiyampi vattabbā.",
  "pli-tv-bi-vb-ss12:2.1.22": "Tatiyampi vattabbā.",
  "pli-tv-bi-vb-ss12:2.1.23": "Sace paṭinissajjanti, iccetaṃ kusalaṃ;",
  "pli-tv-bi-vb-ss12:2.1.24": "no ce paṭinissajjanti, āpatti dukkaṭassa.",
  "pli-tv-bi-vb-ss12:2.1.25": "Sutvā na vadanti, āpatti dukkaṭassa.",
  "pli-tv-bi-vb-ss12:2.1.26": "Tā bhikkhuniyo saṃghamajjhampi ākaḍḍhitvā vattabbā—",
  "pli-tv-bi-vb-ss12:2.1.27": "“bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.28": "Viviccathāyye. Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss12:2.1.29": "Dutiyampi vattabbā.",
  "pli-tv-bi-vb-ss12:2.1.30": "Tatiyampi vattabbā.",
  "pli-tv-bi-vb-ss12:2.1.31": "Sace paṭinissajjanti, iccetaṃ kusalaṃ;",
  "pli-tv-bi-vb-ss12:2.1.32": "no ce paṭinissajjanti, āpatti dukkaṭassa.",
  "pli-tv-bi-vb-ss12:2.1.33": "Tā bhikkhuniyo samanubhāsitabbā.",
  "pli-tv-bi-vb-ss12:2.1.34": "Evañca pana, bhikkhave, samanubhāsitabbā.",
  "pli-tv-bi-vb-ss12:2.1.35": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-ss12:2.1.36": "“Suṇātu me, ayye, saṃgho.",
  "pli-tv-bi-vb-ss12:2.1.37": "Itthannāmā ca itthannāmā ca bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.38": "Tā taṃ vatthuṃ na paṭinissajjanti.",
  "pli-tv-bi-vb-ss12:2.1.39": "Yadi saṃghassa pattakallaṃ, saṃgho itthannāmañca itthannāmañca bhikkhuniyo samanubhāseyya tassa vatthussa paṭinissaggāya.",
  "pli-tv-bi-vb-ss12:2.1.40": "Esā ñatti.",
  "pli-tv-bi-vb-ss12:2.1.41": "Suṇātu me, ayye, saṃgho.",
  "pli-tv-bi-vb-ss12:2.1.42": "Itthannāmā ca itthannāmā ca bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss12:2.1.43": "Tā taṃ vatthuṃ na paṭinissajjanti.",
  "pli-tv-bi-vb-ss12:2.1.44": "Saṃgho itthannāmañca itthannāmañca bhikkhuniyo samanubhāsati tassa vatthussa paṭinissaggāya.",
  "pli-tv-bi-vb-ss12:2.1.45": "Yassā ayyāya khamati itthannāmāya ca itthannāmāya ca bhikkhunīnaṃ samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss12:2.1.46": "yassā nakkhamati, sā bhāseyya.",
  "pli-tv-bi-vb-ss12:2.1.47": "Dutiyampi etamatthaṃ vadāmi …pe…",
  "pli-tv-bi-vb-ss12:2.1.48": "tatiyampi etamatthaṃ vadāmi …pe….",
  "pli-tv-bi-vb-ss12:2.1.49": "Samanubhaṭṭhā saṃghena, itthannāmā ca itthannāmā ca bhikkhuniyo tassa vatthussa paṭinissaggāya.",
  "pli-tv-bi-vb-ss12:2.1.50": "Khamati saṃghassa, tasmā tuṇhī, evametaṃ dhārayāmī”ti.",
  "pli-tv-bi-vb-ss12:2.1.51": "Ñattiyā dukkaṭaṃ,",
  "pli-tv-bi-vb-ss12:2.1.52": "dvīhi kammavācāhi thullaccayā,",
  "pli-tv-bi-vb-ss12:2.1.53": "kammavācāpariyosāne āpatti saṃghādisesassa.",
  "pli-tv-bi-vb-ss12:2.1.54": "Saṃghādisesaṃ ajjhāpajjantīnaṃ ñattiyā dukkaṭaṃ dvīhi kammavācāhi thullaccayā paṭippassambhanti.",
  "pli-tv-bi-vb-ss12:2.1.55": "Dve tisso ekato samanubhāsitabbā. Tatuttari na samanubhāsitabbā.",
  "pli-tv-bi-vb-ss12:2.1.56": "Imāpi bhikkhuniyoti",
  "pli-tv-bi-vb-ss12:2.1.57": "purimāyo upādāya vuccanti.",
  "pli-tv-bi-vb-ss12:2.1.58": "Yāvatatiyakanti",
  "pli-tv-bi-vb-ss12:2.1.59": "yāvatatiyaṃ samanubhāsanāya āpajjanti, na saha vatthujjhācārā.",
  "pli-tv-bi-vb-ss12:2.1.60": "Nissāraṇīyanti",
  "pli-tv-bi-vb-ss12:2.1.61": "saṃghamhā nissārīyati.",
  "pli-tv-bi-vb-ss12:2.1.62": "Saṃghādisesoti",
  "pli-tv-bi-vb-ss12:2.1.63": "…pe… tenapi vuccati saṃghādisesoti.",
  "pli-tv-bi-vb-ss12:2.2.1": "Dhammakamme dhammakammasaññā na paṭinissajjanti, āpatti saṃghādisesassa.",
  "pli-tv-bi-vb-ss12:2.2.2": "Dhammakamme vematikā na paṭinissajjanti, āpatti saṃghādisesassa.",
  "pli-tv-bi-vb-ss12:2.2.3": "Dhammakamme adhammakammasaññā na paṭinissajjanti, āpatti saṃghādisesassa.",
  "pli-tv-bi-vb-ss12:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss12:2.2.5": "Adhammakamme vematikā, āpatti dukkaṭassa.",
  "pli-tv-bi-vb-ss12:2.2.6": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss12:2.3.1": "Anāpatti—",
  "pli-tv-bi-vb-ss12:2.3.2": "asamanubhāsantīnaṃ,",
  "pli-tv-bi-vb-ss12:2.3.3": "paṭinissajjantīnaṃ,",
  "pli-tv-bi-vb-ss12:2.3.4": "ummattikānaṃ,",
  "pli-tv-bi-vb-ss12:2.3.5": "ādikammikānanti.",
  "pli-tv-bi-vb-ss12:2.3.6": "Navamasaṃghādisesasikkhāpadaṃ niṭṭhitaṃ."
}