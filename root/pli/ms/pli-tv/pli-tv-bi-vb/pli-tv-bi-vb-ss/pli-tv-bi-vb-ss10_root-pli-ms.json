{
  "pli-tv-bi-vb-ss10:0.1": "Theravāda Vinaya",
  "pli-tv-bi-vb-ss10:0.2": "Bhikkhunivibhaṅga",
  "pli-tv-bi-vb-ss10:0.3": "Saṃghādisesakaṇḍa",
  "pli-tv-bi-vb-ss10:0.4": "10. Sikkhaṃpaccācikkhaṇasikkhāpada",
  "pli-tv-bi-vb-ss10:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss10:1.2": "Tena kho pana samayena caṇḍakāḷī bhikkhunī bhikkhunīhi saddhiṃ bhaṇḍitvā kupitā anattamanā evaṃ vadeti—",
  "pli-tv-bi-vb-ss10:1.3": "“buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi.",
  "pli-tv-bi-vb-ss10:1.4": "Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī”ti.",
  "pli-tv-bi-vb-ss10:1.5": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss10:1.6": "“kathañhi nāma ayyā caṇḍakāḷī kupitā anattamanā evaṃ vakkhati—",
  "pli-tv-bi-vb-ss10:1.7": "‘buddhaṃ paccācikkhāmi …pe…sikkhaṃ paccācikkhāmi.",
  "pli-tv-bi-vb-ss10:1.8": "Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī’”ti …pe…",
  "pli-tv-bi-vb-ss10:1.9": "“saccaṃ kira, bhikkhave, caṇḍakāḷī bhikkhunī kupitā anattamanā evaṃ vadeti—",
  "pli-tv-bi-vb-ss10:1.10": "‘buddhaṃ paccācikkhāmi …pe… sikkhaṃ paccācikkhāmi.",
  "pli-tv-bi-vb-ss10:1.11": "Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’”ti?",
  "pli-tv-bi-vb-ss10:1.12": "“Saccaṃ, bhagavā”ti.",
  "pli-tv-bi-vb-ss10:1.13": "Vigarahi buddho bhagavā …pe…",
  "pli-tv-bi-vb-ss10:1.14": "kathañhi nāma, bhikkhave, caṇḍakāḷī bhikkhunī kupitā anattamanā evaṃ vakkhati—",
  "pli-tv-bi-vb-ss10:1.15": "‘buddhaṃ paccācikkhāmi …pe… sikkhaṃ paccācikkhāmi.",
  "pli-tv-bi-vb-ss10:1.16": "Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti.",
  "pli-tv-bi-vb-ss10:1.17": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss10:1.18": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss10:1.19": "“Yā pana bhikkhunī kupitā anattamanā evaṃ vadeyya—",
  "pli-tv-bi-vb-ss10:1.20": "‘buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti,",
  "pli-tv-bi-vb-ss10:1.21": "sā bhikkhunī bhikkhunīhi evamassa vacanīyā—",
  "pli-tv-bi-vb-ss10:1.22": "‘māyye, kupitā anattamanā evaṃ avaca— buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmīti, abhiramāyye, svākkhāto dhammo; cara brahmacariyaṃ sammā dukkhassa antakiriyāyā’ti.",
  "pli-tv-bi-vb-ss10:1.23": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-ss10:1.24": "Yāvatatiyañce samanubhāsīyamānā taṃ paṭinissajjeyya iccetaṃ kusalaṃ;",
  "pli-tv-bi-vb-ss10:1.25": "no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss10:2.1.1": "Yā panāti",
  "pli-tv-bi-vb-ss10:2.1.2": "yā yādisā …pe…",
  "pli-tv-bi-vb-ss10:2.1.3": "bhikkhunīti",
  "pli-tv-bi-vb-ss10:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss10:2.1.5": "Kupitā anattamanāti",
  "pli-tv-bi-vb-ss10:2.1.6": "anabhiraddhā āhatacittā khilajātā.",
  "pli-tv-bi-vb-ss10:2.1.7": "Evaṃ vadeyyāti—",
  "pli-tv-bi-vb-ss10:2.1.8": "“buddhaṃ paccācikkhāmi …pe… sikkhaṃ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī”ti.",
  "pli-tv-bi-vb-ss10:2.1.9": "Sā bhikkhunīti",
  "pli-tv-bi-vb-ss10:2.1.10": "yā sā evaṃvādinī bhikkhunī.",
  "pli-tv-bi-vb-ss10:2.1.11": "Bhikkhunīhīti",
  "pli-tv-bi-vb-ss10:2.1.12": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss10:2.1.13": "“māyye, kupitā anattamanā evaṃ avaca—",
  "pli-tv-bi-vb-ss10:2.1.14": "‘buddhaṃ paccācikkhāmi …pe… sikkhaṃ paccācikkhāmi.",
  "pli-tv-bi-vb-ss10:2.1.15": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.16": "Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti.",
  "pli-tv-bi-vb-ss10:2.1.17": "Abhiramāyye, svākkhāto dhammo;",
  "pli-tv-bi-vb-ss10:2.1.18": "cara brahmacariyaṃ sammā dukkhassa antakiriyāyā”ti.",
  "pli-tv-bi-vb-ss10:2.1.19": "Dutiyampi vattabbā.",
  "pli-tv-bi-vb-ss10:2.1.20": "Tatiyampi vattabbā.",
  "pli-tv-bi-vb-ss10:2.1.21": "Sace paṭinissajjati iccetaṃ kusalaṃ,",
  "pli-tv-bi-vb-ss10:2.1.22": "no ce paṭinissajjati āpatti dukkaṭassa.",
  "pli-tv-bi-vb-ss10:2.1.23": "Sutvā na vadanti, āpatti dukkaṭassa.",
  "pli-tv-bi-vb-ss10:2.1.24": "Sā bhikkhunī saṃghamajjhampi ākaḍḍhitvā vattabbā—",
  "pli-tv-bi-vb-ss10:2.1.25": "“māyye, kupitā anattamanā evaṃ avaca—",
  "pli-tv-bi-vb-ss10:2.1.26": "‘buddhaṃ paccācikkhāmi …pe… sikkhaṃ paccācikkhāmi.",
  "pli-tv-bi-vb-ss10:2.1.27": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.28": "Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti.",
  "pli-tv-bi-vb-ss10:2.1.29": "Abhiramāyye, svākkhāto dhammo;",
  "pli-tv-bi-vb-ss10:2.1.30": "cara brahmacariyaṃ sammā dukkhassa antakiriyāyā”ti.",
  "pli-tv-bi-vb-ss10:2.1.31": "Dutiyampi vattabbā.",
  "pli-tv-bi-vb-ss10:2.1.32": "Tatiyampi vattabbā.",
  "pli-tv-bi-vb-ss10:2.1.33": "Sace paṭinissajjati iccetaṃ kusalaṃ,",
  "pli-tv-bi-vb-ss10:2.1.34": "no ce paṭinissajjati āpatti dukkaṭassa.",
  "pli-tv-bi-vb-ss10:2.1.35": "Sā bhikkhunī samanubhāsitabbā.",
  "pli-tv-bi-vb-ss10:2.1.36": "Evañca pana, bhikkhave, samanubhāsitabbā.",
  "pli-tv-bi-vb-ss10:2.1.37": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-ss10:2.1.38": "“Suṇātu me, ayye, saṃgho.",
  "pli-tv-bi-vb-ss10:2.1.39": "Ayaṃ itthannāmā bhikkhunī kupitā anattamanā evaṃ vadeti—",
  "pli-tv-bi-vb-ss10:2.1.40": "‘buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmi.",
  "pli-tv-bi-vb-ss10:2.1.41": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.42": "Santaññāpi samaṇiyo lajjiniyo kukkuccikā sikkhākāmā tāsāhaṃ santike brahmacariyaṃ carissāmī’ti.",
  "pli-tv-bi-vb-ss10:2.1.43": "Sā taṃ vatthuṃ na paṭinissajjati.",
  "pli-tv-bi-vb-ss10:2.1.44": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-ss10:2.1.45": "Esā ñatti.",
  "pli-tv-bi-vb-ss10:2.1.46": "Suṇātu me, ayye, saṃgho.",
  "pli-tv-bi-vb-ss10:2.1.47": "Ayaṃ itthannāmā bhikkhunī kupitā anattamanā evaṃ vadeti—",
  "pli-tv-bi-vb-ss10:2.1.48": "‘buddhaṃ paccācikkhāmi …pe… sikkhaṃ paccācikkhāmi.",
  "pli-tv-bi-vb-ss10:2.1.49": "Kinnumāva samaṇiyo yā samaṇiyo sakyadhītaro.",
  "pli-tv-bi-vb-ss10:2.1.50": "Santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti.",
  "pli-tv-bi-vb-ss10:2.1.51": "Sā taṃ vatthuṃ na paṭinissajjati.",
  "pli-tv-bi-vb-ss10:2.1.52": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-ss10:2.1.53": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss10:2.1.54": "yassā nakkhamati sā, bhāseyya.",
  "pli-tv-bi-vb-ss10:2.1.55": "Dutiyampi etamatthaṃ vadāmi …pe…",
  "pli-tv-bi-vb-ss10:2.1.56": "tatiyampi etamatthaṃ vadāmi …pe….",
  "pli-tv-bi-vb-ss10:2.1.57": "Samanubhaṭṭhā saṃghena itthannāmā bhikkhunī tassa vatthussa paṭinissaggāya.",
  "pli-tv-bi-vb-ss10:2.1.58": "Khamati saṃghassa, tasmā tuṇhī, evametaṃ dhārayāmī”ti.",
  "pli-tv-bi-vb-ss10:2.1.59": "Ñattiyā dukkaṭaṃ.",
  "pli-tv-bi-vb-ss10:2.1.60": "Dvīhi kammavācāhi thullaccayā.",
  "pli-tv-bi-vb-ss10:2.1.61": "Kammavācāpariyosāne āpatti saṃghādisesassa.",
  "pli-tv-bi-vb-ss10:2.1.62": "Saṃghādisesaṃ ajjhāpajjantiyā ñattiyā dukkaṭaṃ, dvīhi kammavācāhi thullaccayā paṭippassambhanti.",
  "pli-tv-bi-vb-ss10:2.1.63": "Ayampīti",
  "pli-tv-bi-vb-ss10:2.1.64": "purimāyo upādāya vuccati.",
  "pli-tv-bi-vb-ss10:2.1.65": "Yāvatatiyakanti",
  "pli-tv-bi-vb-ss10:2.1.66": "yāvatatiyaṃ samanubhāsanāya āpajjati, na saha vatthujjhācārā.",
  "pli-tv-bi-vb-ss10:2.1.67": "Nissāraṇīyanti",
  "pli-tv-bi-vb-ss10:2.1.68": "saṃghamhā nissārīyati.",
  "pli-tv-bi-vb-ss10:2.1.69": "Saṃghādisesoti",
  "pli-tv-bi-vb-ss10:2.1.70": "…pe… tenapi vuccati saṃghādisesoti.",
  "pli-tv-bi-vb-ss10:2.2.1": "Dhammakamme dhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss10:2.2.2": "Dhammakamme vematikā na paṭinissajjati, āpatti saṃghādisesassa.",
  "pli-tv-bi-vb-ss10:2.2.3": "Dhammakamme adhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss10:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss10:2.2.5": "Adhammakamme vematikā, āpatti dukkaṭassa.",
  "pli-tv-bi-vb-ss10:2.2.6": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss10:2.3.1": "Anāpatti—",
  "pli-tv-bi-vb-ss10:2.3.2": "asamanubhāsantiyā,",
  "pli-tv-bi-vb-ss10:2.3.3": "paṭinissajjantiyā,",
  "pli-tv-bi-vb-ss10:2.3.4": "ummattikāya,",
  "pli-tv-bi-vb-ss10:2.3.5": "ādikammikāyāti.",
  "pli-tv-bi-vb-ss10:2.3.6": "Sattamasaṃghādisesasikkhāpadaṃ niṭṭhitaṃ."
}