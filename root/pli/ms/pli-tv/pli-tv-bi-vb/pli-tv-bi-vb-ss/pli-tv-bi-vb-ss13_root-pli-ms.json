{
  "pli-tv-bi-vb-ss13:0.1": "Theravāda Vinaya",
  "pli-tv-bi-vb-ss13:0.2": "Bhikkhunivibhaṅga",
  "pli-tv-bi-vb-ss13:0.3": "Saṃghādisesakaṇḍa",
  "pli-tv-bi-vb-ss13:0.4": "Saṅghādisesā 13: Dutiyapāpasamācārasikkhāpada",
  "pli-tv-bi-vb-ss13:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss13:1.2": "Tena kho pana samayena thullanandā bhikkhunī saṃghena samanubhaṭṭhā bhikkhuniyo evaṃ vadeti—",
  "pli-tv-bi-vb-ss13:1.3": "“saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.4": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha.",
  "pli-tv-bi-vb-ss13:1.5": "Tumhaññeva saṃgho uññāya paribhavena akkhantiyā vebhassiyā dubbalyā evamāha— ‘bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’”ti.",
  "pli-tv-bi-vb-ss13:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss13:1.7": "“kathañhi nāma ayyā thullanandā saṃghena samanubhaṭṭhā bhikkhuniyo evaṃ vakkhati—",
  "pli-tv-bi-vb-ss13:1.8": "saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.9": "Santi saṃghe aññāpi bhikkhuniyo …pe…",
  "pli-tv-bi-vb-ss13:1.10": "viviccathāyye. Vivekaññeva bhaginīnaṃ saṃgho vaṇṇetīti” …pe…",
  "pli-tv-bi-vb-ss13:1.11": "“saccaṃ kira, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vadeti—",
  "pli-tv-bi-vb-ss13:1.12": "saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.13": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha.",
  "pli-tv-bi-vb-ss13:1.14": "Tumhaññeva saṃgho uññāya paribhavena akkhantiyā vebhassiyā dubbalyā evamāha— bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti?",
  "pli-tv-bi-vb-ss13:1.15": "“Saccaṃ, bhagavā”ti.",
  "pli-tv-bi-vb-ss13:1.16": "Vigarahi buddho bhagavā …pe…",
  "pli-tv-bi-vb-ss13:1.17": "kathañhi nāma, bhikkhave, thullanandā bhikkhunī saṃghena samanubhaṭṭhā bhikkhuniyo evaṃ vakkhati—",
  "pli-tv-bi-vb-ss13:1.18": "saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.19": "Santi saṃghe aññāpi bhikkhuniyo …pe…",
  "pli-tv-bi-vb-ss13:1.20": "viviccathāyye. Vivekaññeva bhaginīnaṃ saṃgho vaṇṇetīti.",
  "pli-tv-bi-vb-ss13:1.21": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss13:1.22": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss13:1.23": "“Yā pana bhikkhunī evaṃ vadeyya—",
  "pli-tv-bi-vb-ss13:1.24": "‘saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.25": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha.",
  "pli-tv-bi-vb-ss13:1.26": "Tumhaññeva saṃgho uññāya paribhavena akkhantiyā vebhassiyā dubbalyā evamāha— bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti.",
  "pli-tv-bi-vb-ss13:1.27": "Sā bhikkhunī bhikkhunīhi evamassa vacanīyā—",
  "pli-tv-bi-vb-ss13:1.28": "‘mā, ayye, evaṃ avaca—",
  "pli-tv-bi-vb-ss13:1.29": "saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.30": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha.",
  "pli-tv-bi-vb-ss13:1.31": "Tumhaññeva saṃgho uññāya paribhavena akkhantiyā vebhassiyā dubbalyā evamāha— bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī’ti.",
  "pli-tv-bi-vb-ss13:1.32": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-ss13:1.33": "Yāvatatiyañce samanubhāsīyamānā taṃ paṭinissajjeyya, iccetaṃ kusalaṃ;",
  "pli-tv-bi-vb-ss13:1.34": "no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss13:2.1": "Yā panāti",
  "pli-tv-bi-vb-ss13:2.2": "yā yādisā …pe…",
  "pli-tv-bi-vb-ss13:2.3": "bhikkhunīti",
  "pli-tv-bi-vb-ss13:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss13:2.5": "Evaṃ vadeyyāti—",
  "pli-tv-bi-vb-ss13:2.6": "“saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.7": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā. Tā saṃgho na kiñci āha”.",
  "pli-tv-bi-vb-ss13:2.8": "Tumhaññeva saṃgho uññāyāti",
  "pli-tv-bi-vb-ss13:2.9": "avaññāya.",
  "pli-tv-bi-vb-ss13:2.10": "Paribhavenāti",
  "pli-tv-bi-vb-ss13:2.11": "pāribhabyatā.",
  "pli-tv-bi-vb-ss13:2.12": "Akkhantiyāti",
  "pli-tv-bi-vb-ss13:2.13": "kopena.",
  "pli-tv-bi-vb-ss13:2.14": "Vebhassiyāti",
  "pli-tv-bi-vb-ss13:2.15": "vibhassīkatā.",
  "pli-tv-bi-vb-ss13:2.16": "Dubbalyāti",
  "pli-tv-bi-vb-ss13:2.17": "apakkhatā.",
  "pli-tv-bi-vb-ss13:2.18": "Evamāha—",
  "pli-tv-bi-vb-ss13:2.19": "“bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.20": "Viciccathāyye. Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss13:2.21": "Sā bhikkhunīti",
  "pli-tv-bi-vb-ss13:2.22": "yā sā evaṃvādinī bhikkhunī.",
  "pli-tv-bi-vb-ss13:2.23": "Bhikkhunīhīti",
  "pli-tv-bi-vb-ss13:2.24": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss13:2.25": "“māyye, evaṃ avaca—",
  "pli-tv-bi-vb-ss13:2.26": "‘saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.27": "Santi saṃghe aññāpi bhikkhuniyo …pe…",
  "pli-tv-bi-vb-ss13:2.28": "viviccathāyye. Vivekaññeva bhaginīnaṃ saṃgho vaṇṇetī’”ti.",
  "pli-tv-bi-vb-ss13:2.29": "Dutiyampi vattabbā.",
  "pli-tv-bi-vb-ss13:2.30": "Tatiyampi vattabbā.",
  "pli-tv-bi-vb-ss13:2.31": "Sace paṭinissajjati, iccetaṃ kusalaṃ;",
  "pli-tv-bi-vb-ss13:2.32": "no ce paṭinissajjati, āpatti dukkaṭassa.",
  "pli-tv-bi-vb-ss13:2.33": "Sutvā na vadanti, āpatti dukkaṭassa.",
  "pli-tv-bi-vb-ss13:2.34": "Sā bhikkhunī saṃghamajjhampi ākaḍḍhitvā vattabbā—",
  "pli-tv-bi-vb-ss13:2.35": "“māyye, evaṃ avaca—",
  "pli-tv-bi-vb-ss13:2.36": "‘saṃsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.37": "Santi saṃghe aññāpi bhikkhuniyo …pe…",
  "pli-tv-bi-vb-ss13:2.38": "viviccathāyye. Vivekaññeva bhaginīnaṃ saṃgho vaṇṇetī’”ti.",
  "pli-tv-bi-vb-ss13:2.39": "Dutiyampi vattabbā.",
  "pli-tv-bi-vb-ss13:2.40": "Tatiyampi vattabbā.",
  "pli-tv-bi-vb-ss13:2.41": "Sace paṭinissajjati, iccetaṃ kusalaṃ;",
  "pli-tv-bi-vb-ss13:2.42": "no ce paṭinissajjati, āpatti dukkaṭassa.",
  "pli-tv-bi-vb-ss13:2.43": "Sā bhikkhunī samanubhāsitabbā.",
  "pli-tv-bi-vb-ss13:2.44": "“Evañca pana, bhikkhave, samanubhāsitabbā.",
  "pli-tv-bi-vb-ss13:2.45": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-ss13:2.46": "“saṃsaṭṭhāva, ayye, tumhe viharatha.",
  "pli-tv-bi-vb-ss13:2.47": "Mā tumhe nānā viharittha.",
  "pli-tv-bi-vb-ss13:2.48": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.49": "Tā saṃgho na kiñci āha.",
  "pli-tv-bi-vb-ss13:2.50": "Tumhaññeva saṃgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.51": "bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā.",
  "pli-tv-bi-vb-ss13:2.52": "Viviccathāyye.",
  "pli-tv-bi-vb-ss13:2.53": "Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss13:2.54": "Sā taṃ vatthuṃ na paṭinissajjati.",
  "pli-tv-bi-vb-ss13:2.55": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-ss13:2.56": "Esā ñatti.",
  "pli-tv-bi-vb-ss13:2.57": "‘Suṇātu me, ayye, saṃgho.",
  "pli-tv-bi-vb-ss13:2.58": "Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—",
  "pli-tv-bi-vb-ss13:2.59": "“saṃsaṭṭhāva, ayye, tumhe viharatha.",
  "pli-tv-bi-vb-ss13:2.60": "Mā tumhe nānā viharittha.",
  "pli-tv-bi-vb-ss13:2.61": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.62": "Tā saṃgho na kiñci āha.",
  "pli-tv-bi-vb-ss13:2.63": "Tumhaññeva saṃgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.64": "bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā.",
  "pli-tv-bi-vb-ss13:2.65": "Viviccathāyye.",
  "pli-tv-bi-vb-ss13:2.66": "Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss13:2.67": "Sā taṃ vatthuṃ na paṭinissajjati.",
  "pli-tv-bi-vb-ss13:2.68": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-ss13:2.69": "Esā ñatti.",
  "pli-tv-bi-vb-ss13:2.70": "“saṃsaṭṭhāva, ayye, tumhe viharatha.",
  "pli-tv-bi-vb-ss13:2.71": "Mā tumhe nānā viharittha.",
  "pli-tv-bi-vb-ss13:2.72": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.73": "Tā saṃgho na kiñci āha.",
  "pli-tv-bi-vb-ss13:2.74": "Tumhaññeva saṃgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.75": "bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.76": "Viviccathāyye.",
  "pli-tv-bi-vb-ss13:2.77": "Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss13:2.78": "Sā taṃ vatthuṃ na paṭinissajjati.",
  "pli-tv-bi-vb-ss13:2.79": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-ss13:2.80": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss13:2.81": "yassā nakkhamati, sā bhāseyya.",
  "pli-tv-bi-vb-ss13:2.82": "Suṇātu me, ayye, saṃgho.",
  "pli-tv-bi-vb-ss13:2.83": "Ayaṃ itthannāmā bhikkhunī saṃghena samanubhaṭṭhā bhikkhuniyo evaṃ vadeti—",
  "pli-tv-bi-vb-ss13:2.84": "“saṃsaṭṭhāva, ayye, tumhe viharatha.",
  "pli-tv-bi-vb-ss13:2.85": "Mā tumhe nānā viharittha.",
  "pli-tv-bi-vb-ss13:2.86": "Santi saṃghe aññāpi bhikkhuniyo evācārā evaṃsaddā evaṃsilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.87": "Tā saṃgho na kiñci āha.",
  "pli-tv-bi-vb-ss13:2.88": "Tumhaññeva saṃgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.89": "bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.",
  "pli-tv-bi-vb-ss13:2.90": "Viviccathāyye.",
  "pli-tv-bi-vb-ss13:2.91": "Vivekaññeva bhaginīnaṃ saṃgho vaṇṇetī”ti.",
  "pli-tv-bi-vb-ss13:2.92": "Sā taṃ vatthuṃ na paṭinissajjati.",
  "pli-tv-bi-vb-ss13:2.93": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-ss13:2.94": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-ss13:2.95": "yassā nakkhamati, sā bhāseyya.",
  "pli-tv-bi-vb-ss13:2.96": "Dutiyampi etamatthaṃ vadāmi …pe…",
  "pli-tv-bi-vb-ss13:2.97": "tatiyampi etamatthaṃ vadāmi …pe….",
  "pli-tv-bi-vb-ss13:2.98": "Samanubhaṭṭhā saṃghena itthannāmā bhikkhunī tassa vatthussa paṭinissaggāya.",
  "pli-tv-bi-vb-ss13:2.99": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-ss13:2.100": "Ñattiyā dukkaṭaṃ,",
  "pli-tv-bi-vb-ss13:2.101": "dvīhi kammavācāhi thullaccayā,",
  "pli-tv-bi-vb-ss13:2.102": "kammavācāpariyosāne āpatti saṃghādisesassa.",
  "pli-tv-bi-vb-ss13:2.103": "Saṃghādisesaṃ ajjhāpajjantiyā ñattiyā dukkaṭaṃ, dvīhi kammavācāhi thullaccayā paṭippassambhanti.",
  "pli-tv-bi-vb-ss13:2.104": "Ayampīti",
  "pli-tv-bi-vb-ss13:2.105": "purimāyo upādāya vuccati.",
  "pli-tv-bi-vb-ss13:2.106": "Yāvatatiyakanti",
  "pli-tv-bi-vb-ss13:2.107": "yāvatatiyaṃ samanubhāsanāya āpajjati, na sahavatthujjhācārā.",
  "pli-tv-bi-vb-ss13:2.108": "Nissāraṇīyanti",
  "pli-tv-bi-vb-ss13:2.109": "saṃghamhā nissārīyati.",
  "pli-tv-bi-vb-ss13:2.110": "Saṃghādisesoti",
  "pli-tv-bi-vb-ss13:2.111": "saṃghova tassā āpattiyā mānattaṃ deti, mūlāya paṭikassati, abbheti, na sambahulā na ekā bhikkhunī. Tena vuccati “saṃghādiseso”ti.",
  "pli-tv-bi-vb-ss13:2.112": "Tasseva āpattinikāyassa nāmakammaṃ adhivacanaṃ, tenapi vuccati “saṃghādiseso”ti.",
  "pli-tv-bi-vb-ss13:2.113": "Dhammakamme dhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss13:2.114": "Dhammakamme vematikā na paṭinissajjati, āpatti saṃghādisesassa.",
  "pli-tv-bi-vb-ss13:2.115": "Dhammakamme adhammakammasaññā na paṭinissajjati, āpatti saṃghādisesassa.",
  "pli-tv-bi-vb-ss13:2.116": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss13:2.117": "Adhammakamme vematikā, āpatti dukkaṭassa.",
  "pli-tv-bi-vb-ss13:2.118": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss13:2.119": "Anāpatti—",
  "pli-tv-bi-vb-ss13:2.120": "asamanubhāsantiyā,",
  "pli-tv-bi-vb-ss13:2.121": "paṭinissajjantiyā,",
  "pli-tv-bi-vb-ss13:2.122": "ummattikāya,",
  "pli-tv-bi-vb-ss13:2.123": "ādikammikāyāti.",
  "pli-tv-bi-vb-ss13:2.124": "Dasamasaṃghādisesasikkhāpadaṃ niṭṭhitaṃ.",
  "pli-tv-bi-vb-ss13:2.125": "Kuladūsakasikkhāpada",
  "pli-tv-bi-vb-ss13:2.126": "Uddiṭṭhā kho, ayyāyo, sattarasa saṃghādisesā dhammā—",
  "pli-tv-bi-vb-ss13:2.127": "nava paṭhamāpattikā, aṭṭha yāvatatiyakā.",
  "pli-tv-bi-vb-ss13:2.128": "Yesaṃ bhikkhunī aññataraṃ vā aññataraṃ vā āpajjati, tāya bhikkhuniyā ubhatosaṃghe pakkhamānattaṃ caritabbaṃ.",
  "pli-tv-bi-vb-ss13:2.129": "Ciṇṇamānattā bhikkhunī yattha siyā vīsatigaṇo bhikkhunisaṃgho tattha sā bhikkhunī abbhetabbā.",
  "pli-tv-bi-vb-ss13:2.130": "Ekāyapi ce ūno vīsatigaṇo bhikkhunisaṃgho taṃ bhikkhuniṃ abbheyya.",
  "pli-tv-bi-vb-ss13:2.131": "Sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīci.",
  "pli-tv-bi-vb-ss13:2.132": "Tatthāyyāyo pucchāmi—",
  "pli-tv-bi-vb-ss13:2.133": "“kaccittha parisuddhā”?",
  "pli-tv-bi-vb-ss13:2.134": "Dutiyampi pucchāmi—",
  "pli-tv-bi-vb-ss13:2.135": "“kaccittha parisuddhā”?",
  "pli-tv-bi-vb-ss13:2.136": "Tatiyampi pucchāmi—",
  "pli-tv-bi-vb-ss13:2.137": "“kaccittha parisuddhā”?",
  "pli-tv-bi-vb-ss13:2.138": "Parisuddhetthāyyāyo, tasmā tuṇhī, evametaṃ dhārayāmīti.",
  "pli-tv-bi-vb-ss13:2.139": "Sattarasakaṃ niṭṭhitaṃ.",
  "pli-tv-bi-vb-ss13:2.140": "Bhikkhunivibhaṅge saṃghādisesakaṇḍaṃ niṭṭhitaṃ."
}