{
  "pli-tv-bi-vb-pj6:0.1": "Theravāda Vinaya",
  "pli-tv-bi-vb-pj6:0.2": "Bhikkhunivibhaṅga",
  "pli-tv-bi-vb-pj6:0.3": "Pārājikakaṇḍa",
  "pli-tv-bi-vb-pj6:0.4": "6. Vajjappaṭicchādikāsikkhāpada",
  "pli-tv-bi-vb-pj6:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pj6:1.2": "Tena kho pana samayena sundarīnandā bhikkhunī sāḷhena migāranattunā gabbhinī hoti.",
  "pli-tv-bi-vb-pj6:1.3": "Yāva gabbho taruṇo ahosi tāva chādesi.",
  "pli-tv-bi-vb-pj6:1.4": "Paripakke gabbhe vibbhamitvā vijāyi.",
  "pli-tv-bi-vb-pj6:1.5": "Bhikkhuniyo thullanandaṃ bhikkhuniṃ etadavocuṃ—",
  "pli-tv-bi-vb-pj6:1.6": "“sundarīnandā kho, ayye, aciravibbhantā vijātā.",
  "pli-tv-bi-vb-pj6:1.7": "Kacci no sā bhikkhunīyeva samānā gabbhinī”ti?",
  "pli-tv-bi-vb-pj6:1.8": "“Evaṃ, ayye”ti.",
  "pli-tv-bi-vb-pj6:1.9": "“Kissa pana tvaṃ, ayye, jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodesi na gaṇassa ārocesī”ti?",
  "pli-tv-bi-vb-pj6:1.10": "“Yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho.",
  "pli-tv-bi-vb-pj6:1.11": "Kyāhaṃ, ayye, attano avaṇṇaṃ attano akittiṃ attano ayasaṃ attano alābhaṃ paresaṃ ārocessāmī”ti?",
  "pli-tv-bi-vb-pj6:1.12": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pj6:1.13": "“kathañhi nāma ayyā thullanandā jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessatī”ti.",
  "pli-tv-bi-vb-pj6:1.14": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bi-vb-pj6:1.15": "Bhikkhū bhagavato etamatthaṃ ārocesuṃ.",
  "pli-tv-bi-vb-pj6:1.16": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—",
  "pli-tv-bi-vb-pj6:1.17": "“saccaṃ kira, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeti na gaṇassa ārocetī”ti?",
  "pli-tv-bi-vb-pj6:1.18": "“Saccaṃ, bhagavā”ti.",
  "pli-tv-bi-vb-pj6:1.19": "Vigarahi buddho bhagavā …pe…",
  "pli-tv-bi-vb-pj6:1.20": "kathañhi nāma, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessati.",
  "pli-tv-bi-vb-pj6:1.21": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pj6:1.22": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pj6:1.23": "“Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya—‘pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginīti, no ca kho attanā paṭicodessaṃ na gaṇassa ārocessan’ti, ayampi pārājikā hoti asaṃvāsā vajjappaṭicchādikā”ti.",
  "pli-tv-bi-vb-pj6:2.1.1": "Yā panāti",
  "pli-tv-bi-vb-pj6:2.1.2": "yā yādisā …pe…",
  "pli-tv-bi-vb-pj6:2.1.3": "bhikkhunīti",
  "pli-tv-bi-vb-pj6:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pj6:2.1.5": "Jānāti nāma",
  "pli-tv-bi-vb-pj6:2.1.6": "sāmaṃ vā jānāti, aññe vā tassā ārocenti, sā vā āroceti.",
  "pli-tv-bi-vb-pj6:2.1.7": "Pārājikaṃ dhammaṃ ajjhāpannanti",
  "pli-tv-bi-vb-pj6:2.1.8": "aṭṭhannaṃ pārājikānaṃ aññataraṃ pārājikaṃ ajjhāpannaṃ.",
  "pli-tv-bi-vb-pj6:2.1.9": "Nevattanā paṭicodeyyāti",
  "pli-tv-bi-vb-pj6:2.1.10": "na sayaṃ codeyya.",
  "pli-tv-bi-vb-pj6:2.1.11": "Na gaṇassa āroceyyāti",
  "pli-tv-bi-vb-pj6:2.1.12": "na aññāsaṃ bhikkhunīnaṃ āroceyya.",
  "pli-tv-bi-vb-pj6:2.1.13": "Yadā ca sā ṭhitā vā assa cutā vāti",
  "pli-tv-bi-vb-pj6:2.1.14": "ṭhitā nāma saliṅge ṭhitā vuccati.",
  "pli-tv-bi-vb-pj6:2.1.15": "Cutā nāma kālaṅkatā vuccati.",
  "pli-tv-bi-vb-pj6:2.1.16": "Nāsitā nāma",
  "pli-tv-bi-vb-pj6:2.1.17": "sayaṃ vā vibbhantā hoti aññehi vā nāsitā.",
  "pli-tv-bi-vb-pj6:2.1.18": "Avassaṭā nāma",
  "pli-tv-bi-vb-pj6:2.1.19": "titthāyatanaṃ saṅkantā vuccati.",
  "pli-tv-bi-vb-pj6:2.1.20": "Sā pacchā evaṃ vadeyya— “pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginī”ti. No ca kho attanā paṭicodessanti",
  "pli-tv-bi-vb-pj6:2.1.21": "sayaṃ vā na codessaṃ.",
  "pli-tv-bi-vb-pj6:2.1.22": "Na gaṇassa ārocessanti",
  "pli-tv-bi-vb-pj6:2.1.23": "na aññāsaṃ bhikkhunīnaṃ ārocessaṃ.",
  "pli-tv-bi-vb-pj6:2.1.24": "Ayampīti",
  "pli-tv-bi-vb-pj6:2.1.25": "purimāyo upādāya vuccati.",
  "pli-tv-bi-vb-pj6:2.1.26": "Pārājikā hotīti",
  "pli-tv-bi-vb-pj6:2.1.27": "seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessāmi na gaṇassa ārocessāmīti dhuraṃ nikkhittamatte assamaṇī hoti asakyadhītā. Tena vuccati pārājikā hotīti.",
  "pli-tv-bi-vb-pj6:2.1.28": "Asaṃvāsāti",
  "pli-tv-bi-vb-pj6:2.1.29": "saṃvāso nāma ekakammaṃ ekuddeso samasikkhatā. Eso saṃvāso nāma.",
  "pli-tv-bi-vb-pj6:2.1.30": "So tāya saddhiṃ natthi. Tena vuccati asaṃvāsāti.",
  "pli-tv-bi-vb-pj6:2.2.1": "Anāpatti—",
  "pli-tv-bi-vb-pj6:2.2.2": "“saṃghassa bhaṇḍanaṃ vā kalaho vā viggaho vā vivādo vā bhavissatī”ti nāroceti,",
  "pli-tv-bi-vb-pj6:2.2.3": "“saṃghabhedo vā saṃgharāji vā bhavissatī”ti nāroceti,",
  "pli-tv-bi-vb-pj6:2.2.4": "“ayaṃ kakkhaḷā pharusā jīvitantarāyaṃ vā brahmacariyantarāyaṃ vā karissatī”ti nāroceti,",
  "pli-tv-bi-vb-pj6:2.2.5": "aññā patirūpā bhikkhuniyo apassantī nāroceti,",
  "pli-tv-bi-vb-pj6:2.2.6": "nacchādetukāmā nāroceti,",
  "pli-tv-bi-vb-pj6:2.2.7": "paññāyissati sakena kammenāti nāroceti,",
  "pli-tv-bi-vb-pj6:2.2.8": "ummattikāya …pe…",
  "pli-tv-bi-vb-pj6:2.2.9": "ādikammikāyāti.",
  "pli-tv-bi-vb-pj6:2.2.10": "Dutiyapārājikaṃ samattaṃ."
}