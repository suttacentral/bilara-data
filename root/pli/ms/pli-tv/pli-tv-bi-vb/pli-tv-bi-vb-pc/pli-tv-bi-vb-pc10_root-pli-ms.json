{
  "pli-tv-bi-vb-pc10:0.1": "Theravāda Vinaya",
  "pli-tv-bi-vb-pc10:0.2": "Bhikkhunivibhaṅga",
  "pli-tv-bi-vb-pc10:0.3": "Pācittiyakaṇḍa",
  "pli-tv-bi-vb-pc10:0.4": "Lasuṇavagga",
  "pli-tv-bi-vb-pc10:0.5": "10. Naccagītasikkhāpada",
  "pli-tv-bi-vb-pc10:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bi-vb-pc10:1.2": "Tena kho pana samayena rājagahe giraggasamajjo hoti.",
  "pli-tv-bi-vb-pc10:1.3": "Chabbaggiyā bhikkhuniyo giraggasamajjaṃ dassanāya agamaṃsu.",
  "pli-tv-bi-vb-pc10:1.4": "Manussā ujjhāyanti khiyyanti vipācenti—",
  "pli-tv-bi-vb-pc10:1.5": "“kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo”ti.",
  "pli-tv-bi-vb-pc10:1.6": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc10:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc10:1.8": "“kathañhi nāma chabbaggiyā bhikkhuniyo naccampi gītampi vāditampi dassanāya gacchissantī”ti …pe…",
  "pli-tv-bi-vb-pc10:1.9": "“saccaṃ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantī”ti?",
  "pli-tv-bi-vb-pc10:1.10": "“Saccaṃ, bhagavā”ti.",
  "pli-tv-bi-vb-pc10:1.11": "Vigarahi buddho bhagavā …pe…",
  "pli-tv-bi-vb-pc10:1.12": "kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti.",
  "pli-tv-bi-vb-pc10:1.13": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc10:1.14": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc10:1.15": "“Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyan”ti.",
  "pli-tv-bi-vb-pc10:2.1.1": "Yā panāti",
  "pli-tv-bi-vb-pc10:2.1.2": "yā yādisā …pe…",
  "pli-tv-bi-vb-pc10:2.1.3": "bhikkhunīti",
  "pli-tv-bi-vb-pc10:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc10:2.1.5": "Naccaṃ nāma",
  "pli-tv-bi-vb-pc10:2.1.6": "yaṃ kiñci naccaṃ.",
  "pli-tv-bi-vb-pc10:2.1.7": "Gītaṃ nāma",
  "pli-tv-bi-vb-pc10:2.1.8": "yaṃ kiñci gītaṃ.",
  "pli-tv-bi-vb-pc10:2.1.9": "Vāditaṃ nāma",
  "pli-tv-bi-vb-pc10:2.1.10": "yaṃ kiñci vāditaṃ.",
  "pli-tv-bi-vb-pc10:2.1.11": "Dassanāya gacchati, āpatti dukkaṭassa.",
  "pli-tv-bi-vb-pc10:2.1.12": "Yattha ṭhitā passati vā suṇāti vā, āpatti pācittiyassa.",
  "pli-tv-bi-vb-pc10:2.1.13": "Dassanūpacāraṃ vijahitvā punappunaṃ passati vā suṇāti vā, āpatti pācittiyassa.",
  "pli-tv-bi-vb-pc10:2.1.14": "Ekamekaṃ dassanāya gacchati, āpatti dukkaṭassa.",
  "pli-tv-bi-vb-pc10:2.1.15": "Yattha ṭhitā passati vā suṇāti vā, āpatti pācittiyassa.",
  "pli-tv-bi-vb-pc10:2.1.16": "Dassanūpacāraṃ vijahitvā punappunaṃ passati vā suṇāti vā, āpatti pācittiyassa.",
  "pli-tv-bi-vb-pc10:2.2.1": "Anāpatti—",
  "pli-tv-bi-vb-pc10:2.2.2": "ārāme ṭhitā passati vā suṇāti vā,",
  "pli-tv-bi-vb-pc10:2.2.3": "bhikkhuniyā ṭhitokāsaṃ vā nisinnokāsaṃ vā nipannokāsaṃ vā āgantvā naccanti vā gāyanti vā vādenti vā,",
  "pli-tv-bi-vb-pc10:2.2.4": "paṭipathaṃ gacchantī passati vā suṇāti vā,",
  "pli-tv-bi-vb-pc10:2.2.5": "sati karaṇīye gantvā passati vā suṇāti vā,",
  "pli-tv-bi-vb-pc10:2.2.6": "āpadāsu,",
  "pli-tv-bi-vb-pc10:2.2.7": "ummattikāya,",
  "pli-tv-bi-vb-pc10:2.2.8": "ādikammikāyāti.",
  "pli-tv-bi-vb-pc10:2.2.9": "Dasamasikkhāpadaṃ niṭṭhitaṃ.",
  "pli-tv-bi-vb-pc10:2.2.10": "Lasuṇavaggo paṭhamo."
}