{
  "pli-tv-bi-vb-pc39:0.1": "Theravāda Vinaya",
  "pli-tv-bi-vb-pc39:0.2": "Bhikkhunivibhaṅga",
  "pli-tv-bi-vb-pc39:0.3": "Pācittiyakaṇḍa",
  "pli-tv-bi-vb-pc39:0.4": "Tuvaṭṭavagga",
  "pli-tv-bi-vb-pc39:0.5": "39. Antovassasikkhāpada",
  "pli-tv-bi-vb-pc39:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bi-vb-pc39:1.2": "Tena kho pana samayena bhikkhuniyo antovassaṃ cārikaṃ caranti.",
  "pli-tv-bi-vb-pc39:1.3": "Manussā ujjhāyanti khiyyanti vipācenti—",
  "pli-tv-bi-vb-pc39:1.4": "“kathañhi nāma bhikkhuniyo antovassaṃ cārikaṃ carissanti haritāni tiṇāni ca sammaddantā, ekindriyaṃ jīvaṃ viheṭhentā, bahū khuddake pāṇe saṅghātaṃ āpādentā”ti.",
  "pli-tv-bi-vb-pc39:1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc39:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc39:1.7": "“kathañhi nāma bhikkhuniyo antovassaṃ cārikaṃ carissantī”ti …pe…",
  "pli-tv-bi-vb-pc39:1.8": "“saccaṃ kira, bhikkhave, bhikkhuniyo antovassaṃ cārikaṃ carantī”ti?",
  "pli-tv-bi-vb-pc39:1.9": "“Saccaṃ, bhagavā”ti.",
  "pli-tv-bi-vb-pc39:1.10": "Vigarahi buddho bhagavā …pe…",
  "pli-tv-bi-vb-pc39:1.11": "kathañhi nāma, bhikkhave, bhikkhuniyo antovassaṃ cārikaṃ carissanti.",
  "pli-tv-bi-vb-pc39:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc39:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc39:1.14": "“Yā pana bhikkhunī antovassaṃ cārikaṃ careyya, pācittiyan”ti.",
  "pli-tv-bi-vb-pc39:2.1.1": "Yā panāti",
  "pli-tv-bi-vb-pc39:2.1.2": "yā yādisā …pe…",
  "pli-tv-bi-vb-pc39:2.1.3": "bhikkhunīti",
  "pli-tv-bi-vb-pc39:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc39:2.1.5": "Antovassanti",
  "pli-tv-bi-vb-pc39:2.1.6": "purimaṃ vā temāsaṃ pacchimaṃ vā temāsaṃ avasitvā.",
  "pli-tv-bi-vb-pc39:2.1.7": "Cārikaṃ careyyāti",
  "pli-tv-bi-vb-pc39:2.1.8": "kukkuṭasampāte gāme gāmantare gāmantare āpatti pācittiyassa.",
  "pli-tv-bi-vb-pc39:2.1.9": "Agāmake araññe addhayojane addhayojane āpatti pācittiyassa.",
  "pli-tv-bi-vb-pc39:2.2.1": "Anāpatti—",
  "pli-tv-bi-vb-pc39:2.2.2": "sattāhakaraṇīyena gacchati,",
  "pli-tv-bi-vb-pc39:2.2.3": "kenaci ubbāḷhā gacchati,",
  "pli-tv-bi-vb-pc39:2.2.4": "āpadāsu,",
  "pli-tv-bi-vb-pc39:2.2.5": "ummattikāya,",
  "pli-tv-bi-vb-pc39:2.2.6": "ādikammikāyāti.",
  "pli-tv-bi-vb-pc39:2.2.7": "Navamasikkhāpadaṃ niṭṭhitaṃ."
}