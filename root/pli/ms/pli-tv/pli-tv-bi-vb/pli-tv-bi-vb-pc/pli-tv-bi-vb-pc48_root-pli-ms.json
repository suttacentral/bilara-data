{
  "pli-tv-bi-vb-pc48:0.1": "Theravāda Vinaya",
  "pli-tv-bi-vb-pc48:0.2": "Bhikkhunivibhaṅga",
  "pli-tv-bi-vb-pc48:0.3": "Pācittiyakaṇḍa",
  "pli-tv-bi-vb-pc48:0.4": "Cittāgāravagga",
  "pli-tv-bi-vb-pc48:0.5": "48. Āvasathavihārasikkhāpada",
  "pli-tv-bi-vb-pc48:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc48:1.2": "Tena kho pana samayena thullanandā bhikkhunī āvasathaṃ anissajjitvā cārikaṃ pakkāmi.",
  "pli-tv-bi-vb-pc48:1.3": "Tena kho pana samayena thullanandāya bhikkhuniyā āvasatho ḍayhati.",
  "pli-tv-bi-vb-pc48:1.4": "Bhikkhuniyo evamāhaṃsu—",
  "pli-tv-bi-vb-pc48:1.5": "“handāyye, bhaṇḍakaṃ nīharāmā”ti.",
  "pli-tv-bi-vb-pc48:1.6": "Ekaccā evamāhaṃsu—",
  "pli-tv-bi-vb-pc48:1.7": "“na mayaṃ, ayye, nīharissāma.",
  "pli-tv-bi-vb-pc48:1.8": "Yaṃ kiñci naṭṭhaṃ sabbaṃ amhe abhiyuñjissatī”ti.",
  "pli-tv-bi-vb-pc48:1.9": "Thullanandā bhikkhunī punadeva taṃ āvasathaṃ paccāgantvā bhikkhuniyo pucchi—",
  "pli-tv-bi-vb-pc48:1.10": "“apāyye, bhaṇḍakaṃ nīharitthā”ti?",
  "pli-tv-bi-vb-pc48:1.11": "“Na mayaṃ, ayye, nīharimhā”ti.",
  "pli-tv-bi-vb-pc48:1.12": "Thullanandā bhikkhunī ujjhāyati khiyyati vipāceti—",
  "pli-tv-bi-vb-pc48:1.13": "“kathañhi nāma bhikkhuniyo āvasathe ḍayhamāne bhaṇḍakaṃ na nīharissantī”ti.",
  "pli-tv-bi-vb-pc48:1.14": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc48:1.15": "“kathañhi nāma ayyā thullanandā āvasathaṃ anissajjitvā cārikaṃ pakkamissatī”ti …pe…",
  "pli-tv-bi-vb-pc48:1.16": "“saccaṃ kira, bhikkhave, thullanandā bhikkhunī āvasathaṃ anissajjitvā cārikaṃ pakkamatī”ti?",
  "pli-tv-bi-vb-pc48:1.17": "“Saccaṃ, bhagavā”ti.",
  "pli-tv-bi-vb-pc48:1.18": "Vigarahi buddho bhagavā …pe…",
  "pli-tv-bi-vb-pc48:1.19": "kathañhi nāma, bhikkhave, thullanandā bhikkhunī āvasathaṃ anissajjitvā cārikaṃ pakkamissati.",
  "pli-tv-bi-vb-pc48:1.20": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc48:1.21": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc48:1.22": "“Yā pana bhikkhunī āvasathaṃ anissajjitvā cārikaṃ pakkameyya, pācittiyan”ti.",
  "pli-tv-bi-vb-pc48:2.1.1": "Yā panāti",
  "pli-tv-bi-vb-pc48:2.1.2": "yā yādisā …pe…",
  "pli-tv-bi-vb-pc48:2.1.3": "bhikkhunīti",
  "pli-tv-bi-vb-pc48:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc48:2.1.5": "Āvasatho nāma",
  "pli-tv-bi-vb-pc48:2.1.6": "kavāṭabaddho vuccati.",
  "pli-tv-bi-vb-pc48:2.1.7": "Anissajjitvā cārikaṃ pakkameyyāti",
  "pli-tv-bi-vb-pc48:2.1.8": "bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṃ atikkāmentiyā āpatti pācittiyassa.",
  "pli-tv-bi-vb-pc48:2.1.9": "Aparikkhittassa āvasathassa upacāraṃ atikkāmentiyā āpatti pācittiyassa.",
  "pli-tv-bi-vb-pc48:2.2.1": "Anissajjite anissajjitasaññā pakkamati, āpatti pācittiyassa.",
  "pli-tv-bi-vb-pc48:2.2.2": "Anissajjite vematikā pakkamati, āpatti pācittiyassa.",
  "pli-tv-bi-vb-pc48:2.2.3": "Anissajjite nissajjitasaññā pakkamati, āpatti pācittiyassa.",
  "pli-tv-bi-vb-pc48:2.2.4": "Akavāṭabaddhaṃ anissajjitvā pakkamati, āpatti dukkaṭassa.",
  "pli-tv-bi-vb-pc48:2.2.5": "Nissajjite anissajjitasaññā, āpatti dukkaṭassa.",
  "pli-tv-bi-vb-pc48:2.2.6": "Nissajjite vematikā, āpatti dukkaṭassa.",
  "pli-tv-bi-vb-pc48:2.2.7": "Nissajjite nissajjitasaññā, anāpatti.",
  "pli-tv-bi-vb-pc48:2.3.1": "Anāpatti—",
  "pli-tv-bi-vb-pc48:2.3.2": "nissajjitvā pakkamati,",
  "pli-tv-bi-vb-pc48:2.3.3": "sati antarāye,",
  "pli-tv-bi-vb-pc48:2.3.4": "pariyesitvā na labhati,",
  "pli-tv-bi-vb-pc48:2.3.5": "gilānāya,",
  "pli-tv-bi-vb-pc48:2.3.6": "āpadāsu,",
  "pli-tv-bi-vb-pc48:2.3.7": "ummattikāya,",
  "pli-tv-bi-vb-pc48:2.3.8": "ādikammikāyāti.",
  "pli-tv-bi-vb-pc48:2.3.9": "Aṭṭhamasikkhāpadaṃ niṭṭhitaṃ."
}