{
  "pli-tv-bi-vb-pc61:0.1": "Theravāda Vinaya",
  "pli-tv-bi-vb-pc61:0.2": "Bhikkhunivibhaṅga",
  "pli-tv-bi-vb-pc61:0.3": "Pācittiyakaṇḍa",
  "pli-tv-bi-vb-pc61:0.4": "Gabbhinivagga",
  "pli-tv-bi-vb-pc61:0.5": "61. Gabbhinisikkhāpada",
  "pli-tv-bi-vb-pc61:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc61:1.2": "Tena kho pana samayena bhikkhuniyo gabbhiniṃ vuṭṭhāpenti.",
  "pli-tv-bi-vb-pc61:1.3": "Sā piṇḍāya carati.",
  "pli-tv-bi-vb-pc61:1.4": "Manussā evamāhaṃsu—",
  "pli-tv-bi-vb-pc61:1.5": "“dethāyyāya bhikkhaṃ, garubhārā ayyā”ti.",
  "pli-tv-bi-vb-pc61:1.6": "Manussā ujjhāyanti khiyyanti vipācenti—",
  "pli-tv-bi-vb-pc61:1.7": "“kathañhi nāma bhikkhuniyo gabbhiniṃ vuṭṭhāpessantī”ti.",
  "pli-tv-bi-vb-pc61:1.8": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc61:1.9": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc61:1.10": "“kathañhi nāma bhikkhuniyo gabbhiniṃ vuṭṭhāpessantī”ti …pe…",
  "pli-tv-bi-vb-pc61:1.11": "“saccaṃ kira, bhikkhave, bhikkhuniyo gabbhiniṃ vuṭṭhāpentī”ti?",
  "pli-tv-bi-vb-pc61:1.12": "“Saccaṃ, bhagavā”ti.",
  "pli-tv-bi-vb-pc61:1.13": "Vigarahi buddho bhagavā …pe…",
  "pli-tv-bi-vb-pc61:1.14": "kathañhi nāma, bhikkhave, bhikkhuniyo gabbhiniṃ vuṭṭhāpessanti.",
  "pli-tv-bi-vb-pc61:1.15": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc61:1.16": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc61:1.17": "“Yā pana bhikkhunī gabbhiniṃ vuṭṭhāpeyya, pācittiyan”ti.",
  "pli-tv-bi-vb-pc61:2.1.1": "Yā panāti",
  "pli-tv-bi-vb-pc61:2.1.2": "yā yādisā …pe…",
  "pli-tv-bi-vb-pc61:2.1.3": "bhikkhunīti",
  "pli-tv-bi-vb-pc61:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc61:2.1.5": "Gabbhinī nāma",
  "pli-tv-bi-vb-pc61:2.1.6": "āpannasattā vuccati.",
  "pli-tv-bi-vb-pc61:2.1.7": "Vuṭṭhāpeyyāti",
  "pli-tv-bi-vb-pc61:2.1.8": "upasampādeyya.",
  "pli-tv-bi-vb-pc61:2.1.9": "“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-pc61:2.1.10": "Ñattiyā dukkaṭaṃ.",
  "pli-tv-bi-vb-pc61:2.1.11": "Dvīhi kammavācāhi dukkaṭā.",
  "pli-tv-bi-vb-pc61:2.1.12": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc61:2.1.13": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc61:2.2.1": "Gabbhiniyā gabbhinisaññā vuṭṭhāpeti, āpatti pācittiyassa.",
  "pli-tv-bi-vb-pc61:2.2.2": "Gabbhiniyā vematikā vuṭṭhāpeti, āpatti dukkaṭassa.",
  "pli-tv-bi-vb-pc61:2.2.3": "Gabbhiniyā agabbhinisaññā vuṭṭhāpeti, anāpatti.",
  "pli-tv-bi-vb-pc61:2.2.4": "Agabbhiniyā gabbhinisaññā, āpatti dukkaṭassa.",
  "pli-tv-bi-vb-pc61:2.2.5": "Agabbhiniyā vematikā, āpatti dukkaṭassa.",
  "pli-tv-bi-vb-pc61:2.2.6": "Agabbhiniyā agabbhinisaññā, anāpatti.",
  "pli-tv-bi-vb-pc61:2.3.1": "Anāpatti—",
  "pli-tv-bi-vb-pc61:2.3.2": "gabbhiniṃ agabbhinisaññā vuṭṭhāpeti,",
  "pli-tv-bi-vb-pc61:2.3.3": "agabbhiniṃ agabbhinisaññā vuṭṭhāpeti,",
  "pli-tv-bi-vb-pc61:2.3.4": "ummattikāya,",
  "pli-tv-bi-vb-pc61:2.3.5": "ādikammikāyāti.",
  "pli-tv-bi-vb-pc61:2.3.6": "Paṭhamasikkhāpadaṃ niṭṭhitaṃ."
}