{
  "pli-tv-bi-vb-pc24:0.1": "Theravāda Vinaya",
  "pli-tv-bi-vb-pc24:0.2": "Bhikkhunivibhaṅga",
  "pli-tv-bi-vb-pc24:0.3": "Pācittiyakaṇḍa",
  "pli-tv-bi-vb-pc24:0.4": "Naggavagga",
  "pli-tv-bi-vb-pc24:0.5": "24. Saṅghāṭicārasikkhāpada",
  "pli-tv-bi-vb-pc24:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc24:1.2": "Tena kho pana samayena bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamanti.",
  "pli-tv-bi-vb-pc24:1.3": "Tāni cīvarāni ciraṃ nikkhittāni kaṇṇakitāni honti.",
  "pli-tv-bi-vb-pc24:1.4": "Tāni bhikkhuniyo otāpenti.",
  "pli-tv-bi-vb-pc24:1.5": "Bhikkhuniyo tā bhikkhuniyo etadavocuṃ—",
  "pli-tv-bi-vb-pc24:1.6": "“kassimāni, ayye, cīvarāni kaṇṇakitānī”ti?",
  "pli-tv-bi-vb-pc24:1.7": "Atha kho tā bhikkhuniyo bhikkhunīnaṃ etamatthaṃ ārocesuṃ.",
  "pli-tv-bi-vb-pc24:1.8": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc24:1.9": "“kathañhi nāma bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamissantī”ti …pe…",
  "pli-tv-bi-vb-pc24:1.10": "“saccaṃ kira, bhikkhave, bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamantī”ti?",
  "pli-tv-bi-vb-pc24:1.11": "“Saccaṃ, bhagavā”ti.",
  "pli-tv-bi-vb-pc24:1.12": "Vigarahi buddho bhagavā …pe…",
  "pli-tv-bi-vb-pc24:1.13": "kathañhi nāma, bhikkhave, bhikkhuniyo bhikkhunīnaṃ hatthe cīvaraṃ nikkhipitvā santaruttarena janapadacārikaṃ pakkamissanti.",
  "pli-tv-bi-vb-pc24:1.14": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc24:1.15": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc24:1.16": "“Yā pana bhikkhunī pañcāhikaṃ saṅghāṭicāraṃ atikkāmeyya, pācittiyan”ti.",
  "pli-tv-bi-vb-pc24:2.1.1": "Yā panāti",
  "pli-tv-bi-vb-pc24:2.1.2": "yā yādisā …pe…",
  "pli-tv-bi-vb-pc24:2.1.3": "bhikkhunīti",
  "pli-tv-bi-vb-pc24:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc24:2.1.5": "Pañcāhikaṃ saṅghāṭicāraṃ atikkāmeyyāti",
  "pli-tv-bi-vb-pc24:2.1.6": "pañcamaṃ divasaṃ pañca cīvarāni neva nivāseti na pārupati na otāpeti, pañcamaṃ divasaṃ atikkāmeti, āpatti pācittiyassa.",
  "pli-tv-bi-vb-pc24:2.2.1": "Pañcāhātikkante atikkantasaññā, āpatti pācittiyassa.",
  "pli-tv-bi-vb-pc24:2.2.2": "Pañcāhātikkante vematikā, āpatti pācittiyassa.",
  "pli-tv-bi-vb-pc24:2.2.3": "Pañcāhātikkante anatikkantasaññā, āpatti pācittiyassa.",
  "pli-tv-bi-vb-pc24:2.2.4": "Pañcāhānatikkante atikkantasaññā, āpatti dukkaṭassa.",
  "pli-tv-bi-vb-pc24:2.2.5": "Pañcāhānatikkante vematikā, āpatti dukkaṭassa.",
  "pli-tv-bi-vb-pc24:2.2.6": "Pañcāhānatikkante anatikkantasaññā, anāpatti.",
  "pli-tv-bi-vb-pc24:2.3.1": "Anāpatti—",
  "pli-tv-bi-vb-pc24:2.3.2": "pañcamaṃ divasaṃ pañca cīvarāni nivāseti vā pārupati vā otāpeti vā,",
  "pli-tv-bi-vb-pc24:2.3.3": "gilānāya,",
  "pli-tv-bi-vb-pc24:2.3.4": "āpadāsu,",
  "pli-tv-bi-vb-pc24:2.3.5": "ummattikāya,",
  "pli-tv-bi-vb-pc24:2.3.6": "ādikammikāyāti.",
  "pli-tv-bi-vb-pc24:2.3.7": "Catutthasikkhāpadaṃ niṭṭhitaṃ."
}