{
  "pli-tv-bi-vb-pc78:0.1": "Theravāda Vinaya",
  "pli-tv-bi-vb-pc78:0.2": "Bhikkhunivibhaṅga",
  "pli-tv-bi-vb-pc78:0.3": "Pācittiyakaṇḍa",
  "pli-tv-bi-vb-pc78:0.4": "Kumāribhūtavagga",
  "pli-tv-bi-vb-pc78:0.5": "78. Dutiyasikkhamāna-navuṭṭhāpanasikkhāpada",
  "pli-tv-bi-vb-pc78:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc78:1.2": "Tena kho pana samayena aññatarā sikkhamānā thullanandaṃ bhikkhuniṃ upasaṅkamitvā upasampadaṃ yāci.",
  "pli-tv-bi-vb-pc78:1.3": "Thullanandā bhikkhunī taṃ sikkhamānaṃ “sace maṃ tvaṃ, ayye, dve vassāni anubandhissasi evāhaṃ taṃ vuṭṭhāpessāmī”ti vatvā, neva vuṭṭhāpeti na vuṭṭhāpanāya ussukkaṃ karoti.",
  "pli-tv-bi-vb-pc78:1.4": "Atha kho sā sikkhamānā bhikkhunīnaṃ etamatthaṃ ārocesi.",
  "pli-tv-bi-vb-pc78:1.5": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc78:1.6": "“kathañhi nāma ayyā thullanandā sikkhamānaṃ—",
  "pli-tv-bi-vb-pc78:1.7": "‘sace maṃ tvaṃ, ayye, dve vassāni anubandhissasi evāhaṃ taṃ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṃ karissatī”ti …pe…",
  "pli-tv-bi-vb-pc78:1.8": "“saccaṃ kira, bhikkhave, thullanandā bhikkhunī sikkhamānaṃ—",
  "pli-tv-bi-vb-pc78:1.9": "‘sace maṃ tvaṃ, ayye, dve vassāni anubandhissasi evāhaṃ taṃ vuṭṭhāpessāmī’ti vatvā, neva vuṭṭhāpeti na vuṭṭhāpanāya ussukkaṃ karotī”ti?",
  "pli-tv-bi-vb-pc78:1.10": "“Saccaṃ, bhagavā”ti.",
  "pli-tv-bi-vb-pc78:1.11": "Vigarahi buddho bhagavā …pe…",
  "pli-tv-bi-vb-pc78:1.12": "kathañhi nāma, bhikkhave, thullanandā bhikkhunī sikkhamānaṃ—",
  "pli-tv-bi-vb-pc78:1.13": "‘sace maṃ tvaṃ, ayye, dve vassāni anubandhissasi evāhaṃ taṃ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṃ karissati.",
  "pli-tv-bi-vb-pc78:1.14": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc78:1.15": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc78:1.16": "“Yā pana bhikkhunī sikkhamānaṃ— ‘sace maṃ tvaṃ, ayye, dve vassāni anubandhissasi evāhaṃ taṃ vuṭṭhāpessāmī’ti vatvā, sā pacchā anantarāyikinī neva vuṭṭhāpeyya na vuṭṭhāpanāya ussukkaṃ kareyya, pācittiyan”ti.",
  "pli-tv-bi-vb-pc78:2.1": "Yā panāti",
  "pli-tv-bi-vb-pc78:2.2": "yā yādisā …pe…",
  "pli-tv-bi-vb-pc78:2.3": "bhikkhunīti",
  "pli-tv-bi-vb-pc78:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc78:2.5": "Sikkhamānā nāma",
  "pli-tv-bi-vb-pc78:2.6": "dve vassāni chasu dhammesu sikkhitasikkhā.",
  "pli-tv-bi-vb-pc78:2.7": "Sace maṃ tvaṃ, ayye, dve vassāni anubandhissasīti",
  "pli-tv-bi-vb-pc78:2.8": "dve saṃvaccharāni upaṭṭhahissasi.",
  "pli-tv-bi-vb-pc78:2.9": "Evāhaṃ taṃ vuṭṭhāpessāmīti",
  "pli-tv-bi-vb-pc78:2.10": "evāhaṃ taṃ upasampādessāmi.",
  "pli-tv-bi-vb-pc78:2.11": "Sā pacchā anantarāyikinīti",
  "pli-tv-bi-vb-pc78:2.12": "asati antarāye.",
  "pli-tv-bi-vb-pc78:2.13": "Neva vuṭṭhāpeyyāti",
  "pli-tv-bi-vb-pc78:2.14": "na sayaṃ vuṭṭhāpeyya.",
  "pli-tv-bi-vb-pc78:2.15": "Na vuṭṭhāpanāya ussukkaṃ kareyyāti",
  "pli-tv-bi-vb-pc78:2.16": "na aññaṃ āṇāpeyya.",
  "pli-tv-bi-vb-pc78:2.17": "“Neva vuṭṭhāpessāmi na vuṭṭhāpanāya ussukkaṃ karissāmī”ti dhuraṃ nikkhittamatte āpatti pācittiyassa.",
  "pli-tv-bi-vb-pc78:2.18": "Anāpatti—",
  "pli-tv-bi-vb-pc78:2.19": "sati antarāye,",
  "pli-tv-bi-vb-pc78:2.20": "pariyesitvā na labhati,",
  "pli-tv-bi-vb-pc78:2.21": "gilānāya,",
  "pli-tv-bi-vb-pc78:2.22": "āpadāsu,",
  "pli-tv-bi-vb-pc78:2.23": "ummattikāya,",
  "pli-tv-bi-vb-pc78:2.24": "ādikammikāyāti.",
  "pli-tv-bi-vb-pc78:2.25": "Aṭṭhamasikkhāpadaṃ niṭṭhitaṃ."
}