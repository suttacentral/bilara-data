{
  "pli-tv-bi-vb-pc79:0.1": "Theravāda Vinaya",
  "pli-tv-bi-vb-pc79:0.2": "Bhikkhunivibhaṅga",
  "pli-tv-bi-vb-pc79:0.3": "Pācittiyakaṇḍa",
  "pli-tv-bi-vb-pc79:0.4": "Kumāribhūtavagga",
  "pli-tv-bi-vb-pc79:0.5": "79. Sokāvāsasikkhāpada",
  "pli-tv-bi-vb-pc79:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc79:1.2": "Tena kho pana samayena thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpeti.",
  "pli-tv-bi-vb-pc79:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc79:1.4": "“kathañhi nāma ayyā thullanandā purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessatī”ti …pe…",
  "pli-tv-bi-vb-pc79:1.5": "“saccaṃ kira, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpetī”ti?",
  "pli-tv-bi-vb-pc79:1.6": "“Saccaṃ, bhagavā”ti.",
  "pli-tv-bi-vb-pc79:1.7": "Vigarahi buddho bhagavā …pe…",
  "pli-tv-bi-vb-pc79:1.8": "kathañhi nāma, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessati.",
  "pli-tv-bi-vb-pc79:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc79:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc79:1.11": "“Yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyan”ti.",
  "pli-tv-bi-vb-pc79:2.1.1": "Yā panāti",
  "pli-tv-bi-vb-pc79:2.1.2": "yā yādisā …pe…",
  "pli-tv-bi-vb-pc79:2.1.3": "bhikkhunīti",
  "pli-tv-bi-vb-pc79:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc79:2.1.5": "Puriso nāma",
  "pli-tv-bi-vb-pc79:2.1.6": "pattavīsativasso.",
  "pli-tv-bi-vb-pc79:2.1.7": "Kumārako nāma",
  "pli-tv-bi-vb-pc79:2.1.8": "appattavīsativasso.",
  "pli-tv-bi-vb-pc79:2.1.9": "Saṃsaṭṭhā nāma",
  "pli-tv-bi-vb-pc79:2.1.10": "ananulomikena kāyikavācasikena saṃsaṭṭhā.",
  "pli-tv-bi-vb-pc79:2.1.11": "Caṇḍī nāma",
  "pli-tv-bi-vb-pc79:2.1.12": "kodhanā vuccati.",
  "pli-tv-bi-vb-pc79:2.1.13": "Sokāvāsā nāma",
  "pli-tv-bi-vb-pc79:2.1.14": "paresaṃ dukkhaṃ uppādeti, sokaṃ āvisati.",
  "pli-tv-bi-vb-pc79:2.1.15": "Sikkhamānā nāma",
  "pli-tv-bi-vb-pc79:2.1.16": "dve vassāni chasu dhammesu sikkhitasikkhā.",
  "pli-tv-bi-vb-pc79:2.1.17": "Vuṭṭhāpeyyāti",
  "pli-tv-bi-vb-pc79:2.1.18": "upasampādeyya.",
  "pli-tv-bi-vb-pc79:2.1.19": "“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-pc79:2.1.20": "Ñattiyā dukkaṭaṃ.",
  "pli-tv-bi-vb-pc79:2.1.21": "Dvīhi kammavācāhi dukkaṭā.",
  "pli-tv-bi-vb-pc79:2.1.22": "Kammavācāpariyosāne upajjhāyāya āpatti pācittiyassa;",
  "pli-tv-bi-vb-pc79:2.1.23": "gaṇassa ca ācariniyā ca āpatti dukkaṭassa.",
  "pli-tv-bi-vb-pc79:2.2.1": "Anāpatti—",
  "pli-tv-bi-vb-pc79:2.2.2": "ajānantī vuṭṭhāpeti,",
  "pli-tv-bi-vb-pc79:2.2.3": "ummattikāya,",
  "pli-tv-bi-vb-pc79:2.2.4": "ādikammikāyāti.",
  "pli-tv-bi-vb-pc79:2.2.5": "Navamasikkhāpadaṃ niṭṭhitaṃ."
}