{
  "pli-tv-bi-vb-pc31:0.1": "Theravāda Vinaya",
  "pli-tv-bi-vb-pc31:0.2": "Bhikkhunivibhaṅga",
  "pli-tv-bi-vb-pc31:0.3": "Pācittiyakaṇḍa",
  "pli-tv-bi-vb-pc31:0.4": "Tuvaṭṭavagga",
  "pli-tv-bi-vb-pc31:0.5": "31. Ekamañcatuvaṭṭanasikkhāpada",
  "pli-tv-bi-vb-pc31:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc31:1.2": "Tena kho pana samayena bhikkhuniyo dve ekamañce tuvaṭṭenti.",
  "pli-tv-bi-vb-pc31:1.3": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bi-vb-pc31:1.4": "“kathañhi nāma bhikkhuniyo dve ekamañce tuvaṭṭessanti, seyyathāpi gihiniyo kāmabhoginiyo”ti.",
  "pli-tv-bi-vb-pc31:1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc31:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc31:1.7": "“kathañhi nāma bhikkhuniyo dve ekamañce tuvaṭṭessantī”ti …pe…",
  "pli-tv-bi-vb-pc31:1.8": "“saccaṃ kira, bhikkhave, bhikkhuniyo dve ekamañce tuvaṭṭentī”ti?",
  "pli-tv-bi-vb-pc31:1.9": "“Saccaṃ, bhagavā”ti.",
  "pli-tv-bi-vb-pc31:1.10": "Vigarahi buddho bhagavā …pe…",
  "pli-tv-bi-vb-pc31:1.11": "kathañhi nāma, bhikkhave, bhikkhuniyo dve ekamañce tuvaṭṭessanti.",
  "pli-tv-bi-vb-pc31:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc31:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc31:1.14": "“Yā pana bhikkhuniyo dve ekamañce tuvaṭṭeyyuṃ, pācittiyan”ti.",
  "pli-tv-bi-vb-pc31:2.1.1": "Yā panāti",
  "pli-tv-bi-vb-pc31:2.1.2": "yā yādisā …pe…",
  "pli-tv-bi-vb-pc31:2.1.3": "bhikkhuniyoti",
  "pli-tv-bi-vb-pc31:2.1.4": "upasampannāyo vuccanti.",
  "pli-tv-bi-vb-pc31:2.1.5": "Dve ekamañce tuvaṭṭeyyunti",
  "pli-tv-bi-vb-pc31:2.1.6": "ekāya nipannāya aparā nipajjati, āpatti pācittiyassa.",
  "pli-tv-bi-vb-pc31:2.1.7": "Ubho vā nipajjanti, āpatti pācittiyassa.",
  "pli-tv-bi-vb-pc31:2.1.8": "Uṭṭhahitvā punappunaṃ nipajjanti, āpatti pācittiyassa.",
  "pli-tv-bi-vb-pc31:2.2.1": "Anāpatti—",
  "pli-tv-bi-vb-pc31:2.2.2": "ekāya nipannāya aparā nisīdati,",
  "pli-tv-bi-vb-pc31:2.2.3": "ubho vā nisīdanti,",
  "pli-tv-bi-vb-pc31:2.2.4": "ummattikānaṃ,",
  "pli-tv-bi-vb-pc31:2.2.5": "ādikammikānanti.",
  "pli-tv-bi-vb-pc31:2.2.6": "Paṭhamasikkhāpadaṃ niṭṭhitaṃ."
}