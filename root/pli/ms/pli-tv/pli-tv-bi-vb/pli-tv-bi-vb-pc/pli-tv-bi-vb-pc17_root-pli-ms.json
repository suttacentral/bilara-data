{
  "pli-tv-bi-vb-pc17:0.1": "Theravāda Vinaya",
  "pli-tv-bi-vb-pc17:0.2": "Bhikkhunivibhaṅga",
  "pli-tv-bi-vb-pc17:0.3": "Pācittiyakaṇḍa",
  "pli-tv-bi-vb-pc17:0.4": "Rattandhakāravagga",
  "pli-tv-bi-vb-pc17:0.5": "17. Anāpucchāsantharaṇasikkhāpada",
  "pli-tv-bi-vb-pc17:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc17:1.2": "Tena kho pana samayena sambahulā bhikkhuniyo kosalesu janapade sāvatthiṃ gacchantiyo sāyaṃ aññataraṃ gāmaṃ upagantvā aññataraṃ brāhmaṇakulaṃ upasaṅkamitvā okāsaṃ yāciṃsu.",
  "pli-tv-bi-vb-pc17:1.3": "Atha kho sā brāhmaṇī tā bhikkhuniyo etadavoca—",
  "pli-tv-bi-vb-pc17:1.4": "“āgametha, ayye, yāva brāhmaṇo āgacchatī”ti.",
  "pli-tv-bi-vb-pc17:1.5": "Bhikkhuniyo—",
  "pli-tv-bi-vb-pc17:1.6": "“yāva brāhmaṇo āgacchatī”ti seyyaṃ santharitvā ekaccā nisīdiṃsu ekaccā nipajjiṃsu.",
  "pli-tv-bi-vb-pc17:1.7": "Atha kho so brāhmaṇo rattiṃ āgantvā taṃ brāhmaṇiṃ etadavoca—",
  "pli-tv-bi-vb-pc17:1.8": "“kā imā”ti?",
  "pli-tv-bi-vb-pc17:1.9": "“Bhikkhuniyo, ayyā”ti.",
  "pli-tv-bi-vb-pc17:1.10": "“Nikkaḍḍhatha imā muṇḍā bandhakiniyo”ti, gharato nikkaḍḍhāpesi.",
  "pli-tv-bi-vb-pc17:1.11": "Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ.",
  "pli-tv-bi-vb-pc17:1.12": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc17:1.13": "“kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipī”ti …pe…",
  "pli-tv-bi-vb-pc17:1.14": "“saccaṃ kira, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdantipi abhinipajjantipī”ti?",
  "pli-tv-bi-vb-pc17:1.15": "“Saccaṃ, bhagavā”ti.",
  "pli-tv-bi-vb-pc17:1.16": "Vigarahi buddho bhagavā …pe…",
  "pli-tv-bi-vb-pc17:1.17": "kathañhi nāma, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipi.",
  "pli-tv-bi-vb-pc17:1.18": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc17:1.19": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc17:1.20": "“Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyan”ti.",
  "pli-tv-bi-vb-pc17:2.1.1": "Yā panāti",
  "pli-tv-bi-vb-pc17:2.1.2": "yā yādisā …pe…",
  "pli-tv-bi-vb-pc17:2.1.3": "bhikkhunīti",
  "pli-tv-bi-vb-pc17:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc17:2.1.5": "Vikālo nāma",
  "pli-tv-bi-vb-pc17:2.1.6": "atthaṅgate sūriye yāva aruṇuggamanā.",
  "pli-tv-bi-vb-pc17:2.1.7": "Kulaṃ nāma",
  "pli-tv-bi-vb-pc17:2.1.8": "cattāri kulāni— khattiyakulaṃ, brāhmaṇakulaṃ, vessakulaṃ suddakulaṃ.",
  "pli-tv-bi-vb-pc17:2.1.9": "Upasaṅkamitvāti",
  "pli-tv-bi-vb-pc17:2.1.10": "tattha gantvā.",
  "pli-tv-bi-vb-pc17:2.1.11": "Sāmike anāpucchāti",
  "pli-tv-bi-vb-pc17:2.1.12": "yo tasmiṃ kule manusso sāmiko dātuṃ, taṃ anāpucchā.",
  "pli-tv-bi-vb-pc17:2.1.13": "Seyyaṃ nāma",
  "pli-tv-bi-vb-pc17:2.1.14": "antamaso paṇṇasanthāropi.",
  "pli-tv-bi-vb-pc17:2.1.15": "Santharitvāti",
  "pli-tv-bi-vb-pc17:2.1.16": "sayaṃ santharitvā.",
  "pli-tv-bi-vb-pc17:2.1.17": "Santharāpetvāti",
  "pli-tv-bi-vb-pc17:2.1.18": "aññaṃ santharāpetvā.",
  "pli-tv-bi-vb-pc17:2.1.19": "Abhinisīdeyyāti",
  "pli-tv-bi-vb-pc17:2.1.20": "tasmiṃ abhinisīdati, āpatti pācittiyassa.",
  "pli-tv-bi-vb-pc17:2.1.21": "Abhinipajjeyyāti",
  "pli-tv-bi-vb-pc17:2.1.22": "tasmiṃ abhinipajjati, āpatti pācittiyassa.",
  "pli-tv-bi-vb-pc17:2.2.1": "Anāpucchite anāpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.2": "Anāpucchite vematikā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.3": "Anāpucchite āpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa.",
  "pli-tv-bi-vb-pc17:2.2.4": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc17:2.2.5": "Āpucchite vematikā, āpatti dukkaṭassa.",
  "pli-tv-bi-vb-pc17:2.2.6": "Āpucchite āpucchitasaññā, anāpatti.",
  "pli-tv-bi-vb-pc17:2.3.1": "Anāpatti—",
  "pli-tv-bi-vb-pc17:2.3.2": "āpucchā seyyaṃ santharitvā vā santharāpetvā vā abhinisīdati vā abhinipajjati vā,",
  "pli-tv-bi-vb-pc17:2.3.3": "gilānāya,",
  "pli-tv-bi-vb-pc17:2.3.4": "āpadāsu,",
  "pli-tv-bi-vb-pc17:2.3.5": "ummattikāya,",
  "pli-tv-bi-vb-pc17:2.3.6": "ādikammikāyāti.",
  "pli-tv-bi-vb-pc17:2.3.7": "Sattamasikkhāpadaṃ niṭṭhitaṃ."
}