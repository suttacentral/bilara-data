{
  "pli-tv-bi-vb-pc53:0.1": "Theravāda Vinaya",
  "pli-tv-bi-vb-pc53:0.2": "Bhikkhunivibhaṅga",
  "pli-tv-bi-vb-pc53:0.3": "Pācittiyakaṇḍa",
  "pli-tv-bi-vb-pc53:0.4": "Ārāmavagga",
  "pli-tv-bi-vb-pc53:0.5": "53. Gaṇaparibhāsanasikkhāpada",
  "pli-tv-bi-vb-pc53:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc53:1.2": "Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṃghe adhikaraṇakārikā.",
  "pli-tv-bi-vb-pc53:1.3": "Thullanandā bhikkhunī tassā kamme karīyamāne paṭikkosati.",
  "pli-tv-bi-vb-pc53:1.4": "Tena kho pana samayena thullanandā bhikkhunī gāmakaṃ agamāsi kenacideva karaṇīyena.",
  "pli-tv-bi-vb-pc53:1.5": "Atha kho bhikkhunisaṃgho—",
  "pli-tv-bi-vb-pc53:1.6": "“thullanandā bhikkhunī pakkantā”ti caṇḍakāḷiṃ bhikkhuniṃ āpattiyā adassane ukkhipi.",
  "pli-tv-bi-vb-pc53:1.7": "Thullanandā bhikkhunī gāmake taṃ karaṇīyaṃ tīretvā punadeva sāvatthiṃ paccāgacchi.",
  "pli-tv-bi-vb-pc53:1.8": "Caṇḍakāḷī bhikkhunī thullanandāya bhikkhuniyā āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi;",
  "pli-tv-bi-vb-pc53:1.9": "na paccuggantvā pattacīvaraṃ paṭiggahesi na pānīyena āpucchi.",
  "pli-tv-bi-vb-pc53:1.10": "Thullanandā bhikkhunī caṇḍakāḷiṃ bhikkhuniṃ etadavoca—",
  "pli-tv-bi-vb-pc53:1.11": "“kissa tvaṃ, ayye, mayi āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi;",
  "pli-tv-bi-vb-pc53:1.12": "na paccuggantvā pattacīvaraṃ paṭiggahesi na pānīyena āpucchī”ti?",
  "pli-tv-bi-vb-pc53:1.13": "“Evañhetaṃ, ayye, hoti yathā taṃ anāthāyā”ti.",
  "pli-tv-bi-vb-pc53:1.14": "“Kissa pana tvaṃ, ayye, anāthā”ti?",
  "pli-tv-bi-vb-pc53:1.15": "“Imā maṃ, ayye, bhikkhuniyo—",
  "pli-tv-bi-vb-pc53:1.16": "‘ayaṃ anāthā appaññātā, natthi imissā kāci pativattā’ti, āpattiyā adassane ukkhipiṃsū”ti.",
  "pli-tv-bi-vb-pc53:1.17": "Thullanandā bhikkhunī—",
  "pli-tv-bi-vb-pc53:1.18": "“bālā etā abyattā etā netā jānanti kammaṃ vā kammadosaṃ vā kammavipattiṃ vā kammasampattiṃ vā”ti, caṇḍīkatā gaṇaṃ paribhāsi.",
  "pli-tv-bi-vb-pc53:1.19": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc53:1.20": "“kathañhi nāma ayyā thullanandā caṇḍīkatā gaṇaṃ paribhāsissatī”ti …pe…",
  "pli-tv-bi-vb-pc53:1.21": "“saccaṃ kira, bhikkhave, thullanandā bhikkhunī caṇḍīkatā gaṇaṃ paribhāsatī”ti?",
  "pli-tv-bi-vb-pc53:1.22": "“Saccaṃ, bhagavā”ti.",
  "pli-tv-bi-vb-pc53:1.23": "Vigarahi buddho bhagavā …pe…",
  "pli-tv-bi-vb-pc53:1.24": "kathañhi nāma, bhikkhave, thullanandā bhikkhunī caṇḍīkatā gaṇaṃ paribhāsissati.",
  "pli-tv-bi-vb-pc53:1.25": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc53:1.26": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc53:1.27": "“Yā pana bhikkhunī caṇḍīkatā gaṇaṃ paribhāseyya, pācittiyan”ti.",
  "pli-tv-bi-vb-pc53:2.1": "Yā panāti",
  "pli-tv-bi-vb-pc53:2.2": "yā yādisā …pe…",
  "pli-tv-bi-vb-pc53:2.3": "bhikkhunīti",
  "pli-tv-bi-vb-pc53:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc53:2.5": "Caṇḍīkatā nāma",
  "pli-tv-bi-vb-pc53:2.6": "kodhanā vuccati.",
  "pli-tv-bi-vb-pc53:2.7": "Gaṇo nāma",
  "pli-tv-bi-vb-pc53:2.8": "bhikkhunisaṃgho vuccati.",
  "pli-tv-bi-vb-pc53:2.9": "Paribhāseyyāti",
  "pli-tv-bi-vb-pc53:2.10": "“bālā etā abyattā etā netā jānanti kammaṃ vā kammadosaṃ vā kammavipattiṃ vā kammasampattiṃ vā”ti paribhāsati, āpatti pācittiyassa.",
  "pli-tv-bi-vb-pc53:2.11": "Sambahulā bhikkhuniyo vā ekaṃ bhikkhuniṃ vā anupasampannaṃ vā paribhāsati, āpatti dukkaṭassa.",
  "pli-tv-bi-vb-pc53:2.12": "Anāpatti—",
  "pli-tv-bi-vb-pc53:2.13": "atthapurekkhārāya,",
  "pli-tv-bi-vb-pc53:2.14": "dhammapurekkhārāya,",
  "pli-tv-bi-vb-pc53:2.15": "anusāsanipurekkhārāya,",
  "pli-tv-bi-vb-pc53:2.16": "ummattikāya,",
  "pli-tv-bi-vb-pc53:2.17": "ādikammikāyāti.",
  "pli-tv-bi-vb-pc53:2.18": "Tatiyasikkhāpadaṃ niṭṭhitaṃ."
}