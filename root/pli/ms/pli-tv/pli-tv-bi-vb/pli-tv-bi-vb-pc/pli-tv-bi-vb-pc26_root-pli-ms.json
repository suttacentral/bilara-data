{
  "pli-tv-bi-vb-pc26:0.1": "Theravāda Vinaya",
  "pli-tv-bi-vb-pc26:0.2": "Bhikkhunivibhaṅga",
  "pli-tv-bi-vb-pc26:0.3": "Pācittiyakaṇḍa",
  "pli-tv-bi-vb-pc26:0.4": "Naggavagga",
  "pli-tv-bi-vb-pc26:0.5": "26. Gaṇacīvarasikkhāpada",
  "pli-tv-bi-vb-pc26:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc26:1.2": "Tena kho pana samayena thullanandāya bhikkhuniyā upaṭṭhākakulaṃ thullanandaṃ bhikkhuniṃ etadavoca—",
  "pli-tv-bi-vb-pc26:1.3": "“bhikkhunisaṃghassa, ayye, cīvaraṃ dassāmā”ti.",
  "pli-tv-bi-vb-pc26:1.4": "Thullanandā bhikkhunī—",
  "pli-tv-bi-vb-pc26:1.5": "“tumhe bahukiccā bahukaraṇīyā”ti antarāyaṃ akāsi.",
  "pli-tv-bi-vb-pc26:1.6": "Tena kho pana samayena tassa kulassa gharaṃ ḍayhati.",
  "pli-tv-bi-vb-pc26:1.7": "Te ujjhāyanti khiyyanti vipācenti—",
  "pli-tv-bi-vb-pc26:1.8": "“kathañhi nāma ayyā thullanandā amhākaṃ deyyadhammaṃ antarāyaṃ karissati.",
  "pli-tv-bi-vb-pc26:1.9": "Ubhayenāmha paribāhirā bhogehi ca puññena cā”ti.",
  "pli-tv-bi-vb-pc26:1.10": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc26:1.11": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc26:1.12": "“kathañhi nāma ayyā thullanandā gaṇassa cīvaralābhaṃ antarāyaṃ karissatī”ti …pe…",
  "pli-tv-bi-vb-pc26:1.13": "“saccaṃ kira, bhikkhave, thullanandā bhikkhunī gaṇassa cīvaralābhaṃ antarāyaṃ akāsī”ti?",
  "pli-tv-bi-vb-pc26:1.14": "“Saccaṃ, bhagavā”ti.",
  "pli-tv-bi-vb-pc26:1.15": "Vigarahi buddho bhagavā …pe…",
  "pli-tv-bi-vb-pc26:1.16": "kathañhi nāma, bhikkhave, thullanandā bhikkhunī gaṇassa cīvaralābhaṃ antarāyaṃ karissati.",
  "pli-tv-bi-vb-pc26:1.17": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc26:1.18": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc26:1.19": "“Yā pana bhikkhunī gaṇassa cīvaralābhaṃ antarāyaṃ kareyya, pācittiyan”ti.",
  "pli-tv-bi-vb-pc26:2.1.1": "Yā panāti",
  "pli-tv-bi-vb-pc26:2.1.2": "yā yādisā …pe…",
  "pli-tv-bi-vb-pc26:2.1.3": "bhikkhunīti",
  "pli-tv-bi-vb-pc26:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc26:2.1.5": "Gaṇo nāma",
  "pli-tv-bi-vb-pc26:2.1.6": "bhikkhunisaṃgho vuccati.",
  "pli-tv-bi-vb-pc26:2.1.7": "Cīvaraṃ nāma",
  "pli-tv-bi-vb-pc26:2.1.8": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bi-vb-pc26:2.1.9": "Antarāyaṃ kareyyāti",
  "pli-tv-bi-vb-pc26:2.1.10": "“kathaṃ ime cīvaraṃ na dadeyyun”ti antarāyaṃ karoti, āpatti pācittiyassa.",
  "pli-tv-bi-vb-pc26:2.1.11": "Aññaṃ parikkhāraṃ antarāyaṃ karoti, āpatti dukkaṭassa.",
  "pli-tv-bi-vb-pc26:2.1.12": "Sambahulānaṃ bhikkhunīnaṃ vā ekabhikkhuniyā vā anupasampannāya vā cīvaraṃ vā aññaṃ vā parikkhāraṃ antarāyaṃ karoti, āpatti dukkaṭassa.",
  "pli-tv-bi-vb-pc26:2.2.1": "Anāpatti—",
  "pli-tv-bi-vb-pc26:2.2.2": "ānisaṃsaṃ dassetvā nivāreti,",
  "pli-tv-bi-vb-pc26:2.2.3": "ummattikāya,",
  "pli-tv-bi-vb-pc26:2.2.4": "ādikammikāyāti.",
  "pli-tv-bi-vb-pc26:2.2.5": "Chaṭṭhasikkhāpadaṃ niṭṭhitaṃ."
}