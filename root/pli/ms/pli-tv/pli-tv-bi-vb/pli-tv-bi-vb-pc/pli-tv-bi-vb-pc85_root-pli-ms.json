{
  "pli-tv-bi-vb-pc85:0.1": "Theravāda Vinaya",
  "pli-tv-bi-vb-pc85:0.2": "Bhikkhunivibhaṅga",
  "pli-tv-bi-vb-pc85:0.3": "Pācittiyakaṇḍa",
  "pli-tv-bi-vb-pc85:0.4": "Chattupāhanavagga",
  "pli-tv-bi-vb-pc85:0.5": "85. Yānasikkhāpada",
  "pli-tv-bi-vb-pc85:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc85:1.1.2": "Tena kho pana samayena chabbaggiyā bhikkhuniyo yānena yāyanti.",
  "pli-tv-bi-vb-pc85:1.1.3": "Manussā ujjhāyanti khiyyanti vipācenti—",
  "pli-tv-bi-vb-pc85:1.1.4": "“kathañhi nāma bhikkhuniyo yānena yāyissanti, seyyathāpi gihiniyo kāmabhoginiyo”ti.",
  "pli-tv-bi-vb-pc85:1.1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc85:1.1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc85:1.1.7": "“kathañhi nāma chabbaggiyā bhikkhuniyo yānena yāyissantī”ti …pe…",
  "pli-tv-bi-vb-pc85:1.1.8": "“saccaṃ kira, bhikkhave, chabbaggiyā bhikkhuniyo yānena yāyantī”ti?",
  "pli-tv-bi-vb-pc85:1.1.9": "“Saccaṃ, bhagavā”ti.",
  "pli-tv-bi-vb-pc85:1.1.10": "Vigarahi buddho bhagavā …pe…",
  "pli-tv-bi-vb-pc85:1.1.11": "kathañhi nāma, bhikkhave, chabbaggiyā bhikkhuniyo yānena yāyissanti.",
  "pli-tv-bi-vb-pc85:1.1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc85:1.1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc85:1.1.14": "“Yā pana bhikkhunī yānena yāyeyya, pācittiyan”ti.",
  "pli-tv-bi-vb-pc85:1.1.15": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pc85:1.2.1": "Tena kho pana samayena aññatarā bhikkhunī gilānā hoti, na sakkoti padasā gantuṃ …pe…",
  "pli-tv-bi-vb-pc85:1.2.2": "bhagavato etamatthaṃ ārocesuṃ …pe…",
  "pli-tv-bi-vb-pc85:1.2.3": "anujānāmi, bhikkhave, gilānāya bhikkhuniyā yānaṃ.",
  "pli-tv-bi-vb-pc85:1.2.4": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc85:1.2.5": "“Yā pana bhikkhunī agilānā yānena yāyeyya, pācittiyan”ti.",
  "pli-tv-bi-vb-pc85:2.1.1": "Yā panāti",
  "pli-tv-bi-vb-pc85:2.1.2": "yā yādisā …pe…",
  "pli-tv-bi-vb-pc85:2.1.3": "bhikkhunīti",
  "pli-tv-bi-vb-pc85:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc85:2.1.5": "Agilānā nāma",
  "pli-tv-bi-vb-pc85:2.1.6": "sakkoti padasā gantuṃ.",
  "pli-tv-bi-vb-pc85:2.1.7": "Gilānā nāma",
  "pli-tv-bi-vb-pc85:2.1.8": "na sakkoti padasā gantuṃ.",
  "pli-tv-bi-vb-pc85:2.1.9": "Yānaṃ nāma",
  "pli-tv-bi-vb-pc85:2.1.10": "vayhaṃ ratho sakaṭaṃ sandamānikā sivikā pāṭaṅkī.",
  "pli-tv-bi-vb-pc85:2.1.11": "Yāyeyyāti",
  "pli-tv-bi-vb-pc85:2.1.12": "sakimpi yānena yāyati, āpatti pācittiyassa.",
  "pli-tv-bi-vb-pc85:2.2.1": "Agilānā agilānasaññā yānena yāyati, āpatti pācittiyassa.",
  "pli-tv-bi-vb-pc85:2.2.2": "Agilānā vematikā yānena yāyati, āpatti pācittiyassa.",
  "pli-tv-bi-vb-pc85:2.2.3": "Agilānā gilānasaññā yānena yāyati, āpatti pācittiyassa.",
  "pli-tv-bi-vb-pc85:2.2.4": "Gilānā agilānasaññā, āpatti dukkaṭassa.",
  "pli-tv-bi-vb-pc85:2.2.5": "Gilānā vematikā, āpatti dukkaṭassa.",
  "pli-tv-bi-vb-pc85:2.2.6": "Gilānā gilānasaññā, anāpatti.",
  "pli-tv-bi-vb-pc85:2.3.1": "Anāpatti—",
  "pli-tv-bi-vb-pc85:2.3.2": "gilānāya,",
  "pli-tv-bi-vb-pc85:2.3.3": "āpadāsu,",
  "pli-tv-bi-vb-pc85:2.3.4": "ummattikāya,",
  "pli-tv-bi-vb-pc85:2.3.5": "ādikammikāyāti.",
  "pli-tv-bi-vb-pc85:2.3.6": "Dutiyasikkhāpadaṃ niṭṭhitaṃ."
}