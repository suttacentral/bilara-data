{
  "pli-tv-bi-vb-pc34:0.1": "Theravāda Vinaya",
  "pli-tv-bi-vb-pc34:0.2": "Bhikkhunivibhaṅga",
  "pli-tv-bi-vb-pc34:0.3": "Pācittiyakaṇḍa",
  "pli-tv-bi-vb-pc34:0.4": "Tuvaṭṭavagga",
  "pli-tv-bi-vb-pc34:0.5": "34. Naupaṭṭhāpanasikkhāpada",
  "pli-tv-bi-vb-pc34:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc34:1.2": "Tena kho pana samayena thullanandā bhikkhunī dukkhitaṃ sahajīviniṃ neva upaṭṭheti na upaṭṭhāpanāya ussukkaṃ karoti.",
  "pli-tv-bi-vb-pc34:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc34:1.4": "“kathañhi nāma ayyā thullanandā dukkhitaṃ sahajīviniṃ neva upaṭṭhessati na upaṭṭhāpanāya ussukkaṃ karissatī”ti …pe…",
  "pli-tv-bi-vb-pc34:1.5": "“saccaṃ kira, bhikkhave, thullanandā bhikkhunī dukkhitaṃ sahajīviniṃ neva upaṭṭheti na upaṭṭhāpanāya ussukkaṃ karotī”ti?",
  "pli-tv-bi-vb-pc34:1.6": "“Saccaṃ, bhagavā”ti.",
  "pli-tv-bi-vb-pc34:1.7": "Vigarahi buddho bhagavā …pe…",
  "pli-tv-bi-vb-pc34:1.8": "kathañhi nāma, bhikkhave, thullanandā bhikkhunī dukkhitaṃ sahajīviniṃ neva upaṭṭhessati na upaṭṭhāpanāya ussukkaṃ karissati.",
  "pli-tv-bi-vb-pc34:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc34:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc34:1.11": "“Yā pana bhikkhunī dukkhitaṃ sahajīviniṃ neva upaṭṭheyya na upaṭṭhāpanāya ussukkaṃ kareyya, pācittiyan”ti.",
  "pli-tv-bi-vb-pc34:2.1.1": "Yā panāti",
  "pli-tv-bi-vb-pc34:2.1.2": "yā yādisā …pe…",
  "pli-tv-bi-vb-pc34:2.1.3": "bhikkhunīti",
  "pli-tv-bi-vb-pc34:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc34:2.1.5": "Dukkhitā nāma",
  "pli-tv-bi-vb-pc34:2.1.6": "gilānā vuccati.",
  "pli-tv-bi-vb-pc34:2.1.7": "Sahajīvinī nāma",
  "pli-tv-bi-vb-pc34:2.1.8": "saddhivihārinī vuccati.",
  "pli-tv-bi-vb-pc34:2.1.9": "Neva upaṭṭheyyāti",
  "pli-tv-bi-vb-pc34:2.1.10": "na sayaṃ upaṭṭheyya.",
  "pli-tv-bi-vb-pc34:2.1.11": "Na upaṭṭhāpanāya ussukkaṃ kareyyāti",
  "pli-tv-bi-vb-pc34:2.1.12": "na aññaṃ āṇāpeyya.",
  "pli-tv-bi-vb-pc34:2.1.13": "“Neva upaṭṭhessāmi, na upaṭṭhāpanāya ussukkaṃ karissāmī”ti dhuraṃ nikkhittamatte āpatti pācittiyassa.",
  "pli-tv-bi-vb-pc34:2.1.14": "Antevāsiniṃ vā anupasampannaṃ vā neva upaṭṭheti, na upaṭṭhāpanāya ussukkaṃ karoti, āpatti dukkaṭassa.",
  "pli-tv-bi-vb-pc34:2.2.1": "Anāpatti—",
  "pli-tv-bi-vb-pc34:2.2.2": "sati antarāye,",
  "pli-tv-bi-vb-pc34:2.2.3": "pariyesitvā na labhati,",
  "pli-tv-bi-vb-pc34:2.2.4": "gilānāya,",
  "pli-tv-bi-vb-pc34:2.2.5": "āpadāsu,",
  "pli-tv-bi-vb-pc34:2.2.6": "ummattikāya,",
  "pli-tv-bi-vb-pc34:2.2.7": "ādikammikāyāti.",
  "pli-tv-bi-vb-pc34:2.2.8": "Catutthasikkhāpadaṃ niṭṭhitaṃ."
}