{
  "pli-tv-bi-vb-pc5:0.1": "Theravāda Vinaya",
  "pli-tv-bi-vb-pc5:0.2": "Bhikkhunivibhaṅga",
  "pli-tv-bi-vb-pc5:0.3": "Pācittiyakaṇḍa",
  "pli-tv-bi-vb-pc5:0.4": "Lasuṇavagga",
  "pli-tv-bi-vb-pc5:0.5": "5. Udakasuddhikasikkhāpada",
  "pli-tv-bi-vb-pc5:1.1.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bi-vb-pc5:1.1.2": "Atha kho mahāpajāpati gotamī yena bhagavā tenupasaṅkami; upasaṅkamitvā bhagavantaṃ abhivādetvā adhovāte aṭṭhāsi—",
  "pli-tv-bi-vb-pc5:1.1.3": "“duggandho, bhagavā, mātugāmo”ti.",
  "pli-tv-bi-vb-pc5:1.1.4": "Atha kho bhagavā—",
  "pli-tv-bi-vb-pc5:1.1.5": "“ādiyantu kho bhikkhuniyo udakasuddhikan”ti, mahāpajāpatiṃ gotamiṃ dhammiyā kathāya sandassesi samādapesi samuttejesi sampahaṃsesi.",
  "pli-tv-bi-vb-pc5:1.1.6": "Atha kho mahāpajāpati gotamī bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkāmi.",
  "pli-tv-bi-vb-pc5:1.1.7": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bi-vb-pc5:1.1.8": "“anujānāmi, bhikkhave, bhikkhunīnaṃ udakasuddhikan”ti.",
  "pli-tv-bi-vb-pc5:1.2.1": "Tena kho pana samayena aññatarā bhikkhunī—",
  "pli-tv-bi-vb-pc5:1.2.2": "“bhagavatā udakasuddhikā anuññātā”ti atigambhīraṃ udakasuddhikaṃ ādiyantī muttakaraṇe vaṇaṃ akāsi.",
  "pli-tv-bi-vb-pc5:1.2.3": "Atha kho sā bhikkhunī bhikkhunīnaṃ etamatthaṃ āroceti.",
  "pli-tv-bi-vb-pc5:1.2.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc5:1.2.5": "“kathañhi nāma bhikkhunī atigambhīraṃ udakasuddhikaṃ ādiyissatī”ti …pe…",
  "pli-tv-bi-vb-pc5:1.2.6": "“saccaṃ kira, bhikkhave, bhikkhunī atigambhīraṃ udakasuddhikaṃ ādiyatī”ti?",
  "pli-tv-bi-vb-pc5:1.2.7": "“Saccaṃ, bhagavā”ti.",
  "pli-tv-bi-vb-pc5:1.2.8": "Vigarahi buddho bhagavā …pe…",
  "pli-tv-bi-vb-pc5:1.2.9": "kathañhi nāma, bhikkhave, bhikkhunī atigambhīraṃ udakasuddhikaṃ ādiyissati.",
  "pli-tv-bi-vb-pc5:1.2.10": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc5:1.2.11": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc5:1.2.12": "“Udakasuddhikaṃ pana bhikkhuniyā ādiyamānāya dvaṅgulapabbaparamaṃ ādātabbaṃ. Taṃ atikkāmentiyā pācittiyan”ti.",
  "pli-tv-bi-vb-pc5:2.1.1": "Udakasuddhikaṃ nāma",
  "pli-tv-bi-vb-pc5:2.1.2": "muttakaraṇassa dhovanā vuccati.",
  "pli-tv-bi-vb-pc5:2.1.3": "Ādiyamānāyāti",
  "pli-tv-bi-vb-pc5:2.1.4": "dhovantiyā.",
  "pli-tv-bi-vb-pc5:2.1.5": "Dvaṅgulapabbaparamaṃ ādātabbanti",
  "pli-tv-bi-vb-pc5:2.1.6": "dvīsu aṅgulesu dve pabbaparamā ādātabbā.",
  "pli-tv-bi-vb-pc5:2.1.7": "Taṃ atikkāmentiyāti",
  "pli-tv-bi-vb-pc5:2.1.8": "samphassaṃ sādiyantī antamaso kesaggamattampi atikkāmeti, āpatti pācittiyassa.",
  "pli-tv-bi-vb-pc5:2.2.1": "Atirekadvaṅgulapabbe atirekasaññā ādiyati, āpatti pācittiyassa.",
  "pli-tv-bi-vb-pc5:2.2.2": "Atirekadvaṅgulapabbe vematikā ādiyati, āpatti pācittiyassa.",
  "pli-tv-bi-vb-pc5:2.2.3": "Atirekadvaṅgulapabbe ūnakasaññā ādiyati, āpatti pācittiyassa.",
  "pli-tv-bi-vb-pc5:2.2.4": "Ūnakadvaṅgulapabbe atirekasaññā, āpatti dukkaṭassa.",
  "pli-tv-bi-vb-pc5:2.2.5": "Ūnakadvaṅgulapabbe vematikā, āpatti dukkaṭassa.",
  "pli-tv-bi-vb-pc5:2.2.6": "Ūnakadvaṅgulapabbe ūnakasaññā, anāpatti.",
  "pli-tv-bi-vb-pc5:2.3.1": "Anāpatti—",
  "pli-tv-bi-vb-pc5:2.3.2": "dvaṅgulapabbaparamaṃ ādiyati,",
  "pli-tv-bi-vb-pc5:2.3.3": "ūnakadvaṅgulapabbaparamaṃ ādiyati,",
  "pli-tv-bi-vb-pc5:2.3.4": "ābādhapaccayā,",
  "pli-tv-bi-vb-pc5:2.3.5": "ummattikāya,",
  "pli-tv-bi-vb-pc5:2.3.6": "ādikammikāyāti.",
  "pli-tv-bi-vb-pc5:2.3.7": "Pañcamasikkhāpadaṃ niṭṭhitaṃ."
}