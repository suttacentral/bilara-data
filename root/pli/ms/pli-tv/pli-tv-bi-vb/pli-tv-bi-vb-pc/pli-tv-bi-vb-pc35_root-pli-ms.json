{
  "pli-tv-bi-vb-pc35:0.1": "Theravāda Vinaya",
  "pli-tv-bi-vb-pc35:0.2": "Bhikkhunivibhaṅga",
  "pli-tv-bi-vb-pc35:0.3": "Pācittiyakaṇḍa",
  "pli-tv-bi-vb-pc35:0.4": "Tuvaṭṭavagga",
  "pli-tv-bi-vb-pc35:0.5": "35. Nikkaḍḍhanasikkhāpada",
  "pli-tv-bi-vb-pc35:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc35:1.2": "Tena kho pana samayena bhaddā kāpilānī sākete vassaṃ upagatā hoti.",
  "pli-tv-bi-vb-pc35:1.3": "Sā kenacideva karaṇīyena ubbāḷhā thullanandāya bhikkhuniyā santike dūtaṃ pāhesi—",
  "pli-tv-bi-vb-pc35:1.4": "“sace me ayyā thullanandā upassayaṃ dadeyya āgaccheyyāmahaṃ sāvatthin”ti.",
  "pli-tv-bi-vb-pc35:1.5": "Thullanandā bhikkhunī evamāha—",
  "pli-tv-bi-vb-pc35:1.6": "“āgacchatu, dassāmī”ti.",
  "pli-tv-bi-vb-pc35:1.7": "Atha kho bhaddā kāpilānī sāketā sāvatthiṃ agamāsi.",
  "pli-tv-bi-vb-pc35:1.8": "Thullanandā bhikkhunī bhaddāya kāpilāniyā upassayaṃ adāsi.",
  "pli-tv-bi-vb-pc35:1.9": "Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ.",
  "pli-tv-bi-vb-pc35:1.10": "Bhaddāpi kāpilānī bahussutā hoti bhāṇikā visāradā paṭṭā dhammiṃ kathaṃ kātuṃ uḷārasambhāvitā.",
  "pli-tv-bi-vb-pc35:1.11": "Manussā—",
  "pli-tv-bi-vb-pc35:1.12": "“ayyā bhaddā kāpilānī bahussutā bhāṇikā visāradā paṭṭā dhammiṃ kathaṃ kātuṃ uḷārasambhāvitā”ti bhaddaṃ kāpilāniṃ paṭhamaṃ payirupāsitvā pacchā thullanandaṃ bhikkhuniṃ payirupāsanti.",
  "pli-tv-bi-vb-pc35:1.13": "Thullanandā bhikkhunī issāpakatā—",
  "pli-tv-bi-vb-pc35:1.14": "“imā kira appicchā santuṭṭhā pavivittā asaṃsaṭṭhā yā imā saññattibahulā viññattibahulā viharantī”ti kupitā anattamanā bhaddaṃ kāpilāniṃ upassayā nikkaḍḍhi.",
  "pli-tv-bi-vb-pc35:1.15": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc35:1.16": "“kathañhi nāma ayyā thullanandā ayyāya bhaddāya kāpilāniyā upassayaṃ datvā kupitā anattamanā nikkaḍḍhissatī”ti …pe…",
  "pli-tv-bi-vb-pc35:1.17": "“saccaṃ kira, bhikkhave, thullanandā bhikkhunī bhaddāya kāpilāniyā upassayaṃ datvā kupitā anattamanā nikkaḍḍhatī”ti?",
  "pli-tv-bi-vb-pc35:1.18": "“Saccaṃ, bhagavā”ti.",
  "pli-tv-bi-vb-pc35:1.19": "Vigarahi buddho bhagavā …pe…",
  "pli-tv-bi-vb-pc35:1.20": "kathañhi nāma, bhikkhave, thullanandā bhikkhunī bhaddāya kāpilāniyā upassayaṃ datvā kupitā anattamanā nikkaḍḍhissati.",
  "pli-tv-bi-vb-pc35:1.21": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc35:1.22": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc35:1.23": "“Yā pana bhikkhunī bhikkhuniyā upassayaṃ datvā kupitā anattamanā nikkaḍḍheyya vā nikkaḍḍhāpeyya vā, pācittiyan”ti.",
  "pli-tv-bi-vb-pc35:2.1.1": "Yā panāti",
  "pli-tv-bi-vb-pc35:2.1.2": "yā yādisā …pe…",
  "pli-tv-bi-vb-pc35:2.1.3": "bhikkhunīti",
  "pli-tv-bi-vb-pc35:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc35:2.1.5": "Bhikkhuniyāti",
  "pli-tv-bi-vb-pc35:2.1.6": "aññāya bhikkhuniyā.",
  "pli-tv-bi-vb-pc35:2.1.7": "Upassayo nāma",
  "pli-tv-bi-vb-pc35:2.1.8": "kavāṭabaddho vuccati.",
  "pli-tv-bi-vb-pc35:2.1.9": "Datvāti",
  "pli-tv-bi-vb-pc35:2.1.10": "sayaṃ datvā.",
  "pli-tv-bi-vb-pc35:2.1.11": "Kupitā anattamanāti",
  "pli-tv-bi-vb-pc35:2.1.12": "anabhiraddhā āhatacittā khilajātā.",
  "pli-tv-bi-vb-pc35:2.1.13": "Nikkaḍḍheyyāti",
  "pli-tv-bi-vb-pc35:2.1.14": "gabbhe gahetvā pamukhaṃ nikkaḍḍhati, āpatti pācittiyassa.",
  "pli-tv-bi-vb-pc35:2.1.15": "Pamukhe gahetvā bahi nikkaḍḍhati, āpatti pācittiyassa.",
  "pli-tv-bi-vb-pc35:2.1.16": "Ekena payogena bahukepi dvāre atikkāmeti, āpatti pācittiyassa.",
  "pli-tv-bi-vb-pc35:2.1.17": "Nikkaḍḍhāpeyyāti",
  "pli-tv-bi-vb-pc35:2.1.18": "aññaṃ āṇāpeti, āpatti pācittiyassa.",
  "pli-tv-bi-vb-pc35:2.1.19": "Sakiṃ āṇattā bahukepi dvāre atikkāmeti, āpatti pācittiyassa.",
  "pli-tv-bi-vb-pc35:2.2.1": "Upasampannāya upasampannasaññā upassayaṃ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bi-vb-pc35:2.2.2": "Upasampannāya vematikā upassayaṃ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bi-vb-pc35:2.2.3": "Upasampannāya anupasampannasaññā upassayaṃ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bi-vb-pc35:2.2.4": "Tassā parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bi-vb-pc35:2.2.5": "Akavāṭabaddhā nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bi-vb-pc35:2.2.6": "Tassā parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bi-vb-pc35:2.2.7": "Anupasampannaṃ kavāṭabaddhā vā akavāṭabaddhā vā nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bi-vb-pc35:2.2.8": "Tassā parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bi-vb-pc35:2.2.9": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc35:2.2.10": "Anupasampannāya vematikā, āpatti dukkaṭassa.",
  "pli-tv-bi-vb-pc35:2.2.11": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc35:2.3.1": "Anāpatti—",
  "pli-tv-bi-vb-pc35:2.3.2": "alajjiniṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.3": "tassā parikkhāraṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.4": "ummattikaṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.5": "tassā parikkhāraṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.6": "bhaṇḍanakārikaṃ kalahakārikaṃ vivādakārikaṃ bhassakārikaṃ saṃghe adhikaraṇakārikaṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.7": "tassā parikkhāraṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.8": "antevāsiniṃ vā saddhivihāriniṃ vā na sammā vattantiṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.9": "tassā parikkhāraṃ nikkaḍḍhati vā nikkaḍḍhāpeti vā,",
  "pli-tv-bi-vb-pc35:2.3.10": "ummattikāya,",
  "pli-tv-bi-vb-pc35:2.3.11": "ādikammikāyāti.",
  "pli-tv-bi-vb-pc35:2.3.12": "Pañcamasikkhāpadaṃ niṭṭhitaṃ."
}