{
  "pli-tv-bi-vb-pc52:0.1": "Theravāda Vinaya",
  "pli-tv-bi-vb-pc52:0.2": "Bhikkhunivibhaṅga",
  "pli-tv-bi-vb-pc52:0.3": "Pācittiyakaṇḍa",
  "pli-tv-bi-vb-pc52:0.4": "Ārāmavagga",
  "pli-tv-bi-vb-pc52:0.5": "52. Bhikkhuakkosanasikkhāpada",
  "pli-tv-bi-vb-pc52:1.1": "Tena samayena buddho bhagavā vesāliyaṃ viharati mahāvane kūṭāgārasālāyaṃ.",
  "pli-tv-bi-vb-pc52:1.2": "Tena kho pana samayena āyasmato upālissa upajjhāyo āyasmā kappitako susāne viharati.",
  "pli-tv-bi-vb-pc52:1.3": "Tena kho pana samayena chabbaggiyānaṃ bhikkhunīnaṃ mahattarā bhikkhunī kālaṅkatā hoti.",
  "pli-tv-bi-vb-pc52:1.4": "Chabbaggiyā bhikkhuniyo taṃ bhikkhuniṃ nīharitvā āyasmato kappitakassa vihārassa avidūre jhāpetvā thūpaṃ katvā gantvā tasmiṃ thūpe rodanti.",
  "pli-tv-bi-vb-pc52:1.5": "Atha kho āyasmā kappitako tena saddena ubbāḷho taṃ thūpaṃ bhinditvā pakiresi.",
  "pli-tv-bi-vb-pc52:1.6": "Chabbaggiyā bhikkhuniyo—",
  "pli-tv-bi-vb-pc52:1.7": "“iminā kappitakena amhākaṃ ayyāya thūpo bhinno, handa naṃ ghātemā”ti mantesuṃ.",
  "pli-tv-bi-vb-pc52:1.8": "Aññatarā bhikkhunī āyasmato upālissa etamatthaṃ ārocesi.",
  "pli-tv-bi-vb-pc52:1.9": "Āyasmā upāli āyasmato kappitakassa etamatthaṃ ārocesi.",
  "pli-tv-bi-vb-pc52:1.10": "Atha kho āyasmā kappitako vihārā nikkhamitvā nilīno acchi.",
  "pli-tv-bi-vb-pc52:1.11": "Atha kho chabbaggiyā bhikkhuniyo yenāyasmato kappitakassa vihāro tenupasaṅkamiṃsu;",
  "pli-tv-bi-vb-pc52:1.12": "upasaṅkamitvā āyasmato kappitakassa vihāraṃ pāsāṇehi ca leḍḍūhi ca ottharāpetvā, “mato kappitako”ti pakkamiṃsu.",
  "pli-tv-bi-vb-pc52:1.13": "Atha kho āyasmā kappitako tassā rattiyā accayena pubbaṇhasamayaṃ nivāsetvā pattacīvaramādāya vesāliṃ piṇḍāya pāvisi.",
  "pli-tv-bi-vb-pc52:1.14": "Addasaṃsu kho chabbaggiyā bhikkhuniyo āyasmantaṃ kappitakaṃ piṇḍāya carantaṃ.",
  "pli-tv-bi-vb-pc52:1.15": "Disvāna evamāhaṃsu—",
  "pli-tv-bi-vb-pc52:1.16": "“ayaṃ kappitako jīvati, ko nu kho amhākaṃ mantaṃ saṃharī”ti?",
  "pli-tv-bi-vb-pc52:1.17": "Assosuṃ kho chabbaggiyā bhikkhuniyo—",
  "pli-tv-bi-vb-pc52:1.18": "“ayyena kira upālinā amhākaṃ manto saṃhaṭo”ti.",
  "pli-tv-bi-vb-pc52:1.19": "Tā āyasmantaṃ upāliṃ akkosiṃsu—",
  "pli-tv-bi-vb-pc52:1.20": "“kathañhi nāma ayaṃ kāsāvaṭo malamajjano nihīnajacco amhākaṃ mantaṃ saṃharissatī”ti.",
  "pli-tv-bi-vb-pc52:1.21": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc52:1.22": "“kathañhi nāma chabbaggiyā bhikkhuniyo ayyaṃ upāliṃ akkosissantī”ti …pe…",
  "pli-tv-bi-vb-pc52:1.23": "“saccaṃ kira, bhikkhave, chabbaggiyā bhikkhuniyo upāliṃ akkosantī”ti?",
  "pli-tv-bi-vb-pc52:1.24": "“Saccaṃ, bhagavā”ti.",
  "pli-tv-bi-vb-pc52:1.25": "Vigarahi buddho bhagavā …pe…",
  "pli-tv-bi-vb-pc52:1.26": "kathañhi nāma, bhikkhave, chabbaggiyā bhikkhuniyo upāliṃ akkosissanti.",
  "pli-tv-bi-vb-pc52:1.27": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc52:1.28": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc52:1.29": "“Yā pana bhikkhunī bhikkhuṃ akkoseyya vā paribhāseyya vā, pācittiyan”ti.",
  "pli-tv-bi-vb-pc52:2.1.1": "Yā panāti",
  "pli-tv-bi-vb-pc52:2.1.2": "yā yādisā …pe…",
  "pli-tv-bi-vb-pc52:2.1.3": "bhikkhunīti",
  "pli-tv-bi-vb-pc52:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc52:2.1.5": "Bhikkhunti",
  "pli-tv-bi-vb-pc52:2.1.6": "upasampannaṃ.",
  "pli-tv-bi-vb-pc52:2.1.7": "Akkoseyya vāti",
  "pli-tv-bi-vb-pc52:2.1.8": "dasahi vā akkosavatthūhi akkosati etesaṃ vā aññatarena, āpatti pācittiyassa.",
  "pli-tv-bi-vb-pc52:2.1.9": "Paribhāseyya vāti",
  "pli-tv-bi-vb-pc52:2.1.10": "bhayaṃ upadaṃseti, āpatti pācittiyassa.",
  "pli-tv-bi-vb-pc52:2.2.1": "Upasampanne upasampannasaññā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.2": "Upasampanne vematikā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.3": "Upasampanne anupasampannasaññā akkosati vā paribhāsati vā, āpatti pācittiyassa.",
  "pli-tv-bi-vb-pc52:2.2.4": "Anupasampannaṃ akkosati vā paribhāsati vā, āpatti dukkaṭassa.",
  "pli-tv-bi-vb-pc52:2.2.5": "Anupasampanne upasampannasaññā, āpatti dukkaṭassa.",
  "pli-tv-bi-vb-pc52:2.2.6": "Anupasampanne vematikā, āpatti dukkaṭassa.",
  "pli-tv-bi-vb-pc52:2.2.7": "Anupasampanne anupasampannasaññā, āpatti dukkaṭassa.",
  "pli-tv-bi-vb-pc52:2.3.1": "Anāpatti—",
  "pli-tv-bi-vb-pc52:2.3.2": "atthapurekkhārāya,",
  "pli-tv-bi-vb-pc52:2.3.3": "dhammapurekkhārāya,",
  "pli-tv-bi-vb-pc52:2.3.4": "anusāsanipurekkhārāya,",
  "pli-tv-bi-vb-pc52:2.3.5": "ummattikāya,",
  "pli-tv-bi-vb-pc52:2.3.6": "ādikammikāyāti.",
  "pli-tv-bi-vb-pc52:2.3.7": "Dutiyasikkhāpadaṃ niṭṭhitaṃ."
}