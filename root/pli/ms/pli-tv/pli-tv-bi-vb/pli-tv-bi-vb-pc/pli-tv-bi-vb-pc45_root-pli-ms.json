{
  "pli-tv-bi-vb-pc45:0.1": "Theravāda Vinaya",
  "pli-tv-bi-vb-pc45:0.2": "Bhikkhunivibhaṅga",
  "pli-tv-bi-vb-pc45:0.3": "Pācittiyakaṇḍa",
  "pli-tv-bi-vb-pc45:0.4": "Cittāgāravagga",
  "pli-tv-bi-vb-pc45:0.5": "45. Adhikaraṇasikkhāpada",
  "pli-tv-bi-vb-pc45:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc45:1.2": "Tena kho pana samayena aññatarā bhikkhunī thullanandaṃ bhikkhuniṃ upasaṅkamitvā etadavoca—",
  "pli-tv-bi-vb-pc45:1.3": "“ehāyye, imaṃ adhikaraṇaṃ vūpasamehī”ti.",
  "pli-tv-bi-vb-pc45:1.4": "Thullanandā bhikkhunī—",
  "pli-tv-bi-vb-pc45:1.5": "“sādhū”ti paṭissuṇitvā, neva vūpasameti na vūpasamāya ussukkaṃ karoti.",
  "pli-tv-bi-vb-pc45:1.6": "Atha kho sā bhikkhunī bhikkhunīnaṃ etamatthaṃ ārocesi.",
  "pli-tv-bi-vb-pc45:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc45:1.8": "“kathañhi nāma ayyā thullanandā bhikkhuniyā—",
  "pli-tv-bi-vb-pc45:1.9": "‘ehāyye, imaṃ adhikaraṇaṃ vūpasamehī’ti vuccamānā—",
  "pli-tv-bi-vb-pc45:1.10": "‘sādhū’ti paṭissuṇitvā, neva vūpasamessati na vūpasamāya ussukkaṃ karissatī”ti …pe…",
  "pli-tv-bi-vb-pc45:1.11": "“saccaṃ kira, bhikkhave, thullanandā bhikkhunī bhikkhuniyā—",
  "pli-tv-bi-vb-pc45:1.12": "‘ehāyye, imaṃ adhikaraṇaṃ vūpasamehī’ti vuccamānā—",
  "pli-tv-bi-vb-pc45:1.13": "‘sādhū’ti paṭissuṇitvā, neva vūpasameti na vūpasamāya ussukkaṃ karotī”ti?",
  "pli-tv-bi-vb-pc45:1.14": "“Saccaṃ, bhagavā”ti.",
  "pli-tv-bi-vb-pc45:1.15": "Vigarahi buddho bhagavā …pe…",
  "pli-tv-bi-vb-pc45:1.16": "kathañhi nāma, bhikkhave, thullanandā bhikkhunī bhikkhuniyā—",
  "pli-tv-bi-vb-pc45:1.17": "‘ehāyye, imaṃ adhikaraṇaṃ vūpasamehī’ti vuccamānā—",
  "pli-tv-bi-vb-pc45:1.18": "‘sādhū’ti paṭissuṇitvā, neva vūpasamessati na vūpasamāya ussukkaṃ karissati.",
  "pli-tv-bi-vb-pc45:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc45:1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc45:1.21": "“Yā pana bhikkhunī bhikkhuniyā—‘ehāyye, imaṃ adhikaraṇaṃ vūpasamehī’ti vuccamānā—‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṃ kareyya, pācittiyan”ti.",
  "pli-tv-bi-vb-pc45:2.1.1": "Yā panāti",
  "pli-tv-bi-vb-pc45:2.1.2": "yā yādisā …pe…",
  "pli-tv-bi-vb-pc45:2.1.3": "bhikkhunīti",
  "pli-tv-bi-vb-pc45:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc45:2.1.5": "Bhikkhuniyāti",
  "pli-tv-bi-vb-pc45:2.1.6": "aññāya bhikkhuniyā.",
  "pli-tv-bi-vb-pc45:2.1.7": "Adhikaraṇaṃ nāma",
  "pli-tv-bi-vb-pc45:2.1.8": "cattāri adhikaraṇāni— vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.",
  "pli-tv-bi-vb-pc45:2.1.9": "Ehāyye imaṃ adhikaraṇaṃ vūpasamehīti",
  "pli-tv-bi-vb-pc45:2.1.10": "ehāyye imaṃ adhikaraṇaṃ vinicchehi.",
  "pli-tv-bi-vb-pc45:2.1.11": "Sā pacchā anantarāyikinīti",
  "pli-tv-bi-vb-pc45:2.1.12": "asati antarāye.",
  "pli-tv-bi-vb-pc45:2.1.13": "Neva vūpasameyyāti",
  "pli-tv-bi-vb-pc45:2.1.14": "na sayaṃ vūpasameyya.",
  "pli-tv-bi-vb-pc45:2.1.15": "Na vūpasamāya ussukkaṃ kareyyāti",
  "pli-tv-bi-vb-pc45:2.1.16": "na aññaṃ āṇāpeyya.",
  "pli-tv-bi-vb-pc45:2.1.17": "“Neva vūpasamessāmi na vūpasamāya ussukkaṃ karissāmī”ti dhuraṃ nikkhittamatte, āpatti pācittiyassa.",
  "pli-tv-bi-vb-pc45:2.2.1": "Upasampannāya upasampannasaññā adhikaraṇaṃ neva vūpasameti na vūpasamāya ussukkaṃ karoti, āpatti pācittiyassa.",
  "pli-tv-bi-vb-pc45:2.2.2": "Upasampannāya vematikā adhikaraṇaṃ neva vūpasameti, na vūpasamāya ussukkaṃ karoti, āpatti pācittiyassa.",
  "pli-tv-bi-vb-pc45:2.2.3": "Upasampannāya anupasampannasaññā adhikaraṇaṃ neva vūpasameti, na vūpasamāya ussukkaṃ karoti, āpatti pācittiyassa.",
  "pli-tv-bi-vb-pc45:2.2.4": "Anupasampannāya adhikaraṇaṃ neva vūpasameti, na vūpasamāya ussukkaṃ karoti, āpatti dukkaṭassa.",
  "pli-tv-bi-vb-pc45:2.2.5": "Anupasampannāya upasampannasaññā, āpatti dukkaṭassa.",
  "pli-tv-bi-vb-pc45:2.2.6": "Anupasampannāya vematikā, āpatti dukkaṭassa.",
  "pli-tv-bi-vb-pc45:2.2.7": "Anupasampannāya anupasampannasaññā, āpatti dukkaṭassa.",
  "pli-tv-bi-vb-pc45:2.3.1": "Anāpatti—",
  "pli-tv-bi-vb-pc45:2.3.2": "sati antarāye,",
  "pli-tv-bi-vb-pc45:2.3.3": "pariyesitvā na labhati,",
  "pli-tv-bi-vb-pc45:2.3.4": "gilānāya,",
  "pli-tv-bi-vb-pc45:2.3.5": "āpadāsu,",
  "pli-tv-bi-vb-pc45:2.3.6": "ummattikāya,",
  "pli-tv-bi-vb-pc45:2.3.7": "ādikammikāyāti.",
  "pli-tv-bi-vb-pc45:2.3.8": "Pañcamasikkhāpadaṃ niṭṭhitaṃ."
}