{
  "pli-tv-bi-vb-pc22:0.1": "Theravāda Vinaya",
  "pli-tv-bi-vb-pc22:0.2": "Bhikkhunivibhaṅga",
  "pli-tv-bi-vb-pc22:0.3": "Pācittiyakaṇḍa",
  "pli-tv-bi-vb-pc22:0.4": "Naggavagga",
  "pli-tv-bi-vb-pc22:0.5": "22. Udakasāṭikasikkhāpada",
  "pli-tv-bi-vb-pc22:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc22:1.2": "Tena kho pana samayena bhagavatā bhikkhunīnaṃ udakasāṭikā anuññātā hoti.",
  "pli-tv-bi-vb-pc22:1.3": "Chabbaggiyā bhikkhuniyo—",
  "pli-tv-bi-vb-pc22:1.4": "“bhagavatā udakasāṭikā anuññātā”ti appamāṇikāyo udakasāṭikāyo dhāresuṃ.",
  "pli-tv-bi-vb-pc22:1.5": "Puratopi pacchatopi ākaḍḍhantā āhiṇḍanti.",
  "pli-tv-bi-vb-pc22:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc22:1.7": "“kathañhi nāma chabbaggiyā bhikkhuniyo appamāṇikāyo udakasāṭikāyo dhāressantī”ti …pe…",
  "pli-tv-bi-vb-pc22:1.8": "“saccaṃ kira, bhikkhave, chabbaggiyā bhikkhuniyo appamāṇikāyo udakasāṭikāyo dhārentī”ti?",
  "pli-tv-bi-vb-pc22:1.9": "“Saccaṃ, bhagavā”ti.",
  "pli-tv-bi-vb-pc22:1.10": "Vigarahi buddho bhagavā …pe…",
  "pli-tv-bi-vb-pc22:1.11": "kathañhi nāma, bhikkhave, chabbaggiyā bhikkhuniyo appamāṇikāyo udakasāṭikāyo dhāressanti.",
  "pli-tv-bi-vb-pc22:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc22:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc22:1.14": "“Udakasāṭikaṃ pana bhikkhuniyā kārayamānāya pamāṇikā kāretabbā. Tatridaṃ pamāṇaṃ—dīghaso catasso vidatthiyo, sugatavidatthiyā; tiriyaṃ dve vidatthiyo. Taṃ atikkāmentiyā chedanakaṃ pācittiyan”ti.",
  "pli-tv-bi-vb-pc22:2.1.1": "Udakasāṭikā nāma",
  "pli-tv-bi-vb-pc22:2.1.2": "yāya nivatthā nahāyati.",
  "pli-tv-bi-vb-pc22:2.1.3": "Kārayamānāyāti",
  "pli-tv-bi-vb-pc22:2.1.4": "karontiyā vā kārāpentiyā vā. Pamāṇikā kāretabbā.",
  "pli-tv-bi-vb-pc22:2.1.5": "Tatridaṃ pamāṇaṃ— dīghaso catasso vidatthiyo, sugatavidatthiyā; tiriyaṃ dve vidatthiyo.",
  "pli-tv-bi-vb-pc22:2.1.6": "Taṃ atikkāmetvā karoti vā kārāpeti vā, payoge dukkaṭaṃ.",
  "pli-tv-bi-vb-pc22:2.1.7": "Paṭilābhena chinditvā pācittiyaṃ desetabbaṃ.",
  "pli-tv-bi-vb-pc22:2.1.8": "Attanā vippakataṃ attanā pariyosāpeti, āpatti pācittiyassa.",
  "pli-tv-bi-vb-pc22:2.1.9": "Attanā vippakataṃ parehi pariyosāpeti, āpatti pācittiyassa.",
  "pli-tv-bi-vb-pc22:2.1.10": "Parehi vippakataṃ attanā pariyosāpeti, āpatti pācittiyassa.",
  "pli-tv-bi-vb-pc22:2.1.11": "Parehi vippakataṃ parehi pariyosāpeti, āpatti pācittiyassa.",
  "pli-tv-bi-vb-pc22:2.1.12": "Aññassatthāya karoti vā kārāpeti vā, āpatti dukkaṭassa.",
  "pli-tv-bi-vb-pc22:2.1.13": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bi-vb-pc22:2.2.1": "Anāpatti—",
  "pli-tv-bi-vb-pc22:2.2.2": "pamāṇikaṃ karoti,",
  "pli-tv-bi-vb-pc22:2.2.3": "ūnakaṃ karoti,",
  "pli-tv-bi-vb-pc22:2.2.4": "aññena kataṃ pamāṇātikkantaṃ paṭilabhitvā chinditvā paribhuñjati,",
  "pli-tv-bi-vb-pc22:2.2.5": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bi-vb-pc22:2.2.6": "ummattikāya,",
  "pli-tv-bi-vb-pc22:2.2.7": "ādikammikāyāti.",
  "pli-tv-bi-vb-pc22:2.2.8": "Dutiyasikkhāpadaṃ niṭṭhitaṃ."
}