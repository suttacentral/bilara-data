{
  "pli-tv-bi-vb-pc1:0.1": "Theravāda Vinaya",
  "pli-tv-bi-vb-pc1:0.2": "Bhikkhunivibhaṅga",
  "pli-tv-bi-vb-pc1:0.3": "Pācittiyakaṇḍa",
  "pli-tv-bi-vb-pc1:0.4": "Lasuṇavagga",
  "pli-tv-bi-vb-pc1:0.5": "1. Lasuṇasikkhāpada",
  "pli-tv-bi-vb-pc1:0.6": "Ime kho panāyyāyo chasaṭṭhisatā pācittiyā dhammā uddesaṃ āgacchanti.",
  "pli-tv-bi-vb-pc1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc1:1.2": "Tena kho pana samayena aññatarena upāsakena bhikkhunisaṃgho lasuṇena pavārito hoti—",
  "pli-tv-bi-vb-pc1:1.3": "“yāsaṃ ayyānaṃ lasuṇena attho, ahaṃ lasuṇenā”ti.",
  "pli-tv-bi-vb-pc1:1.4": "Khettapālo ca āṇatto hoti—",
  "pli-tv-bi-vb-pc1:1.5": "“sace bhikkhuniyo āgacchanti, ekamekāya bhikkhuniyā dvetayo bhaṇḍike dehī”ti.",
  "pli-tv-bi-vb-pc1:1.6": "Tena kho pana samayena sāvatthiyaṃ ussavo hoti.",
  "pli-tv-bi-vb-pc1:1.7": "Yathābhataṃ lasuṇaṃ parikkhayaṃ agamāsi.",
  "pli-tv-bi-vb-pc1:1.8": "Bhikkhuniyo taṃ upāsakaṃ upasaṅkamitvā etadavocuṃ—",
  "pli-tv-bi-vb-pc1:1.9": "“lasuṇena, āvuso, attho”ti.",
  "pli-tv-bi-vb-pc1:1.10": "“Natthāyye.",
  "pli-tv-bi-vb-pc1:1.11": "Yathābhataṃ lasuṇaṃ parikkhīṇaṃ.",
  "pli-tv-bi-vb-pc1:1.12": "Khettaṃ gacchathā”ti.",
  "pli-tv-bi-vb-pc1:1.13": "Thullanandā bhikkhunī khettaṃ gantvā na mattaṃ jānitvā bahuṃ lasuṇaṃ harāpesi.",
  "pli-tv-bi-vb-pc1:1.14": "Khettapālo ujjhāyati khiyyati vipāceti—",
  "pli-tv-bi-vb-pc1:1.15": "“kathañhi nāma bhikkhuniyo na mattaṃ jānitvā bahuṃ lasuṇaṃ harāpessantī”ti.",
  "pli-tv-bi-vb-pc1:1.16": "Assosuṃ kho bhikkhuniyo tassa khettapālassa ujjhāyantassa khiyyantassa vipācentassa.",
  "pli-tv-bi-vb-pc1:1.17": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc1:1.18": "“kathañhi nāma ayyā thullanandā na mattaṃ jānitvā bahuṃ lasuṇaṃ harāpessatī”ti …pe…",
  "pli-tv-bi-vb-pc1:1.19": "“saccaṃ kira, bhikkhave, thullanandā bhikkhunī na mattaṃ jānitvā bahuṃ lasuṇaṃ harāpetī”ti?",
  "pli-tv-bi-vb-pc1:1.20": "“Saccaṃ, bhagavā”ti.",
  "pli-tv-bi-vb-pc1:1.21": "Vigarahi buddho bhagavā …pe…",
  "pli-tv-bi-vb-pc1:1.22": "kathañhi nāma, bhikkhave, thullanandā bhikkhunī na mattaṃ jānitvā bahuṃ lasuṇaṃ harāpessati.",
  "pli-tv-bi-vb-pc1:1.23": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc1:1.24": "dhammiṃ kathaṃ katvā bhikkhū āmantesi—",
  "pli-tv-bi-vb-pc1:1.25": "“Bhūtapubbaṃ, bhikkhave, thullanandā bhikkhunī aññatarassa brāhmaṇassa pajāpati ahosi.",
  "pli-tv-bi-vb-pc1:1.26": "Tisso ca dhītaro—",
  "pli-tv-bi-vb-pc1:1.27": "nandā, nandavatī, sundarīnandā.",
  "pli-tv-bi-vb-pc1:1.28": "Atha kho, bhikkhave, so brāhmaṇo kālaṃ katvā aññataraṃ haṃsayoniṃ upapajji.",
  "pli-tv-bi-vb-pc1:1.29": "Tassa sabbasovaṇṇamayā pattā ahesuṃ.",
  "pli-tv-bi-vb-pc1:1.30": "So tāsaṃ ekekaṃ pattaṃ deti.",
  "pli-tv-bi-vb-pc1:1.31": "Atha kho, bhikkhave, thullanandā bhikkhunī ‘ayaṃ haṃso amhākaṃ ekekaṃ pattaṃ detī’ti taṃ haṃsarājaṃ gahetvā nippattaṃ akāsi.",
  "pli-tv-bi-vb-pc1:1.32": "Tassa puna jāyamānā pattā setā sampajjiṃsu.",
  "pli-tv-bi-vb-pc1:1.33": "Tadāpi, bhikkhave, thullanandā bhikkhunī atilobhena suvaṇṇā parihīnā.",
  "pli-tv-bi-vb-pc1:1.34": "Idāni lasuṇā parihāyissatīti.",
  "pli-tv-bi-vb-pc1:1.35": "Yaṃ laddhaṃ tena tuṭṭhabbaṃ,",
  "pli-tv-bi-vb-pc1:1.36": "Atilobho hi pāpako;",
  "pli-tv-bi-vb-pc1:1.37": "Haṃsarājaṃ gahetvāna,",
  "pli-tv-bi-vb-pc1:1.38": "Suvaṇṇā parihāyathā”ti.",
  "pli-tv-bi-vb-pc1:1.39": "Atha kho bhagavā thullanandaṃ bhikkhuniṃ anekapariyāyena vigarahitvā dubbharatāya …pe…",
  "pli-tv-bi-vb-pc1:1.40": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc1:1.41": "“Yā pana bhikkhunī lasuṇaṃ khādeyya pācittiyan”ti.",
  "pli-tv-bi-vb-pc1:2.1.1": "Yā panāti",
  "pli-tv-bi-vb-pc1:2.1.2": "yā yādisā …pe…",
  "pli-tv-bi-vb-pc1:2.1.3": "bhikkhunīti",
  "pli-tv-bi-vb-pc1:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc1:2.1.5": "Lasuṇaṃ nāma",
  "pli-tv-bi-vb-pc1:2.1.6": "māgadhakaṃ vuccati.",
  "pli-tv-bi-vb-pc1:2.1.7": "“Khādissāmīti paṭiggaṇhā”ti, āpatti dukkaṭassa.",
  "pli-tv-bi-vb-pc1:2.1.8": "Ajjhohāre ajjhohāre āpatti pācittiyassa.",
  "pli-tv-bi-vb-pc1:2.2.1": "Lasuṇe lasuṇasaññā khādati, āpatti pācittiyassa.",
  "pli-tv-bi-vb-pc1:2.2.2": "Lasuṇe vematikā khādati, āpatti pācittiyassa.",
  "pli-tv-bi-vb-pc1:2.2.3": "Lasuṇe alasuṇasaññā khādati, āpatti pācittiyassa.",
  "pli-tv-bi-vb-pc1:2.2.4": "Alasuṇe lasuṇasaññā khādati, āpatti dukkaṭassa.",
  "pli-tv-bi-vb-pc1:2.2.5": "Alasuṇe vematikā khādati, āpatti dukkaṭassa.",
  "pli-tv-bi-vb-pc1:2.2.6": "Alasuṇe alasuṇasaññā khādati, anāpatti.",
  "pli-tv-bi-vb-pc1:2.3.1": "Anāpatti—",
  "pli-tv-bi-vb-pc1:2.3.2": "palaṇḍuke,",
  "pli-tv-bi-vb-pc1:2.3.3": "bhañjanake,",
  "pli-tv-bi-vb-pc1:2.3.4": "harītake,",
  "pli-tv-bi-vb-pc1:2.3.5": "cāpalasuṇe,",
  "pli-tv-bi-vb-pc1:2.3.6": "sūpasampāke,",
  "pli-tv-bi-vb-pc1:2.3.7": "maṃsasampāke,",
  "pli-tv-bi-vb-pc1:2.3.8": "telasampāke,",
  "pli-tv-bi-vb-pc1:2.3.9": "sāḷave,",
  "pli-tv-bi-vb-pc1:2.3.10": "uttaribhaṅge,",
  "pli-tv-bi-vb-pc1:2.3.11": "ummattikāya,",
  "pli-tv-bi-vb-pc1:2.3.12": "ādikammikāyāti.",
  "pli-tv-bi-vb-pc1:2.3.13": "Lasuṇasikkhāpadaṃ niṭṭhitaṃ paṭhamaṃ niṭṭhitaṃ."
}