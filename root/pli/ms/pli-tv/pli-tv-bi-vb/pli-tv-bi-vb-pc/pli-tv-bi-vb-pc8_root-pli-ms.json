{
  "pli-tv-bi-vb-pc8:0.1": "Theravāda Vinaya",
  "pli-tv-bi-vb-pc8:0.2": "Bhikkhunivibhaṅga",
  "pli-tv-bi-vb-pc8:0.3": "Pācittiyakaṇḍa",
  "pli-tv-bi-vb-pc8:0.4": "Lasuṇavagga",
  "pli-tv-bi-vb-pc8:0.5": "8. Uccārachaḍḍanasikkhāpada",
  "pli-tv-bi-vb-pc8:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc8:1.2": "Tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṃ yācissāmī”ti sīsaṃ nahāyitvā bhikkhunupassayaṃ nissāya rājakulaṃ gacchati.",
  "pli-tv-bi-vb-pc8:1.3": "Aññatarā bhikkhunī kaṭāhe vaccaṃ katvā tirokuṭṭe chaḍḍentī tassa brāhmaṇassa matthake āsumbhi.",
  "pli-tv-bi-vb-pc8:1.4": "Atha kho so brāhmaṇo ujjhāyati khiyyati vipāceti—",
  "pli-tv-bi-vb-pc8:1.5": "“assamaṇiyo imā muṇḍā bandhakiniyo.",
  "pli-tv-bi-vb-pc8:1.6": "Kathañhi nāma gūthakaṭāhaṃ matthake āsumbhissanti.",
  "pli-tv-bi-vb-pc8:1.7": "Imāsaṃ upassayaṃ jhāpessāmī”ti.",
  "pli-tv-bi-vb-pc8:1.8": "Ummukaṃ gahetvā upassayaṃ pavisati.",
  "pli-tv-bi-vb-pc8:1.9": "Aññataro upāsako upassayā nikkhamanto addasa taṃ brāhmaṇaṃ ummukaṃ gahetvā upassayaṃ pavisantaṃ.",
  "pli-tv-bi-vb-pc8:1.10": "Disvāna taṃ brāhmaṇaṃ etadavoca—",
  "pli-tv-bi-vb-pc8:1.11": "“kissa tvaṃ, bho, ummukaṃ gahetvā upassayaṃ pavisasī”ti?",
  "pli-tv-bi-vb-pc8:1.12": "“Imā maṃ, bho, muṇḍā bandhakiniyo gūthakaṭāhaṃ matthake āsumbhiṃsu.",
  "pli-tv-bi-vb-pc8:1.13": "Imāsaṃ upassayaṃ jhāpessāmī”ti.",
  "pli-tv-bi-vb-pc8:1.14": "“Gaccha, bho brāhmaṇa, maṅgalaṃ etaṃ.",
  "pli-tv-bi-vb-pc8:1.15": "Sahassaṃ lacchasi tañca bhaṭapathan”ti.",
  "pli-tv-bi-vb-pc8:1.16": "Atha kho so brāhmaṇo sīsaṃ nahāyitvā rājakulaṃ gantvā sahassaṃ alattha tañca bhaṭapathaṃ.",
  "pli-tv-bi-vb-pc8:1.17": "Atha kho so upāsako upassayaṃ pavisitvā bhikkhunīnaṃ etamatthaṃ ārocetvā paribhāsi.",
  "pli-tv-bi-vb-pc8:1.18": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc8:1.19": "“kathañhi nāma bhikkhuniyo uccāraṃ tirokuṭṭe chaḍḍessantī”ti …pe…",
  "pli-tv-bi-vb-pc8:1.20": "“saccaṃ kira, bhikkhave, bhikkhuniyo uccāraṃ tirokuṭṭe chaḍḍentī”ti?",
  "pli-tv-bi-vb-pc8:1.21": "“Saccaṃ, bhagavā”ti.",
  "pli-tv-bi-vb-pc8:1.22": "Vigarahi buddho bhagavā …pe…",
  "pli-tv-bi-vb-pc8:1.23": "kathañhi nāma, bhikkhave, bhikkhuniyo uccāraṃ tirokuṭṭe chaḍḍessanti.",
  "pli-tv-bi-vb-pc8:1.24": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc8:1.25": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc8:1.26": "“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyan”ti.",
  "pli-tv-bi-vb-pc8:2.1.1": "Yā panāti",
  "pli-tv-bi-vb-pc8:2.1.2": "yā yādisā …pe…",
  "pli-tv-bi-vb-pc8:2.1.3": "bhikkhunīti",
  "pli-tv-bi-vb-pc8:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc8:2.1.5": "Uccāro nāma",
  "pli-tv-bi-vb-pc8:2.1.6": "gūtho vuccati.",
  "pli-tv-bi-vb-pc8:2.1.7": "Passāvo nāma",
  "pli-tv-bi-vb-pc8:2.1.8": "muttaṃ vuccati.",
  "pli-tv-bi-vb-pc8:2.1.9": "Saṅkāraṃ nāma",
  "pli-tv-bi-vb-pc8:2.1.10": "kacavaraṃ vuccati.",
  "pli-tv-bi-vb-pc8:2.1.11": "Vighāsaṃ nāma",
  "pli-tv-bi-vb-pc8:2.1.12": "calakāni vā aṭṭhikāni vā ucchiṭṭhodakaṃ vā.",
  "pli-tv-bi-vb-pc8:2.1.13": "Kuṭṭo nāma",
  "pli-tv-bi-vb-pc8:2.1.14": "tayo kuṭṭā— iṭṭhakākuṭṭo, silākuṭṭo, dārukuṭṭo.",
  "pli-tv-bi-vb-pc8:2.1.15": "Pākāro nāma",
  "pli-tv-bi-vb-pc8:2.1.16": "tayo pākārā— iṭṭhakāpākāro, silāpākāro, dārupākāro.",
  "pli-tv-bi-vb-pc8:2.1.17": "Tirokuṭṭeti",
  "pli-tv-bi-vb-pc8:2.1.18": "kuṭṭassa parato.",
  "pli-tv-bi-vb-pc8:2.1.19": "Tiropākāreti",
  "pli-tv-bi-vb-pc8:2.1.20": "pākārassa parato.",
  "pli-tv-bi-vb-pc8:2.1.21": "Chaḍḍeyyāti",
  "pli-tv-bi-vb-pc8:2.1.22": "sayaṃ chaḍḍeti, āpatti pācittiyassa.",
  "pli-tv-bi-vb-pc8:2.1.23": "Chaḍḍāpeyyāti",
  "pli-tv-bi-vb-pc8:2.1.24": "aññaṃ āṇāpeti, āpatti dukkaṭassa.",
  "pli-tv-bi-vb-pc8:2.1.25": "Sakiṃ āṇattā bahukampi chaḍḍeti, āpatti pācittiyassa.",
  "pli-tv-bi-vb-pc8:2.2.1": "Anāpatti—",
  "pli-tv-bi-vb-pc8:2.2.2": "oloketvā chaḍḍeti,",
  "pli-tv-bi-vb-pc8:2.2.3": "avaḷañje chaḍḍeti,",
  "pli-tv-bi-vb-pc8:2.2.4": "ummattikāya,",
  "pli-tv-bi-vb-pc8:2.2.5": "ādikammikāyāti.",
  "pli-tv-bi-vb-pc8:2.2.6": "Aṭṭhamasikkhāpadaṃ niṭṭhitaṃ."
}