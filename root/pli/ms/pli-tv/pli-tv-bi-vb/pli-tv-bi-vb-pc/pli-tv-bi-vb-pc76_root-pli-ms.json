{
  "pli-tv-bi-vb-pc76:0.1": "Theravāda Vinaya",
  "pli-tv-bi-vb-pc76:0.2": "Bhikkhunivibhaṅga",
  "pli-tv-bi-vb-pc76:0.3": "Pācittiyakaṇḍa",
  "pli-tv-bi-vb-pc76:0.4": "Kumāribhūtavagga",
  "pli-tv-bi-vb-pc76:0.5": "76. Khīyanadhammasikkhāpada",
  "pli-tv-bi-vb-pc76:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc76:1.2": "Tena kho pana samayena caṇḍakāḷī bhikkhunī bhikkhunisaṃghaṃ upasaṅkamitvā vuṭṭhāpanasammutiṃ yācati.",
  "pli-tv-bi-vb-pc76:1.3": "Atha kho bhikkhunisaṃgho caṇḍakāḷiṃ bhikkhuniṃ paricchinditvā—",
  "pli-tv-bi-vb-pc76:1.4": "“alaṃ tāva te, ayye, vuṭṭhāpitenā”ti, vuṭṭhāpanasammutiṃ na adāsi.",
  "pli-tv-bi-vb-pc76:1.5": "Caṇḍakāḷī bhikkhunī “sādhū”ti paṭissuṇi.",
  "pli-tv-bi-vb-pc76:1.6": "Tena kho pana samayena bhikkhunisaṃgho aññāsaṃ bhikkhunīnaṃ vuṭṭhāpanasammutiṃ deti.",
  "pli-tv-bi-vb-pc76:1.7": "Caṇḍakāḷī bhikkhunī ujjhāyati khiyyati vipāceti—",
  "pli-tv-bi-vb-pc76:1.8": "“ahameva nūna bālā, ahameva nūna alajjinī;",
  "pli-tv-bi-vb-pc76:1.9": "yaṃ saṃgho aññāsaṃ bhikkhunīnaṃ vuṭṭhāpanasammutiṃ deti, mayhameva na detī”ti.",
  "pli-tv-bi-vb-pc76:1.10": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc76:1.11": "“kathañhi nāma ayyā caṇḍakāḷī—",
  "pli-tv-bi-vb-pc76:1.12": "‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjissatī”ti …pe…",
  "pli-tv-bi-vb-pc76:1.13": "“saccaṃ kira, bhikkhave, caṇḍakāḷī bhikkhunī ‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjatī”ti?",
  "pli-tv-bi-vb-pc76:1.14": "“Saccaṃ, bhagavā”ti.",
  "pli-tv-bi-vb-pc76:1.15": "Vigarahi buddho bhagavā …pe…",
  "pli-tv-bi-vb-pc76:1.16": "kathañhi nāma, bhikkhave, caṇḍakāḷī bhikkhunī—",
  "pli-tv-bi-vb-pc76:1.17": "‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjissati.",
  "pli-tv-bi-vb-pc76:1.18": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc76:1.19": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc76:1.20": "“Yā pana bhikkhunī—‘alaṃ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṃ āpajjeyya, pācittiyan”ti.",
  "pli-tv-bi-vb-pc76:2.1.1": "Yā panāti",
  "pli-tv-bi-vb-pc76:2.1.2": "yā yādisā …pe…",
  "pli-tv-bi-vb-pc76:2.1.3": "bhikkhunīti",
  "pli-tv-bi-vb-pc76:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc76:2.1.5": "Alaṃ tāva te, ayye, vuṭṭhāpitenāti",
  "pli-tv-bi-vb-pc76:2.1.6": "alaṃ tāva te, ayye, upasampāditena.",
  "pli-tv-bi-vb-pc76:2.1.7": "“Sādhū”ti paṭissuṇitvā pacchā khīyanadhammaṃ āpajjati, āpatti pācittiyassa.",
  "pli-tv-bi-vb-pc76:2.2.1": "Anāpatti—",
  "pli-tv-bi-vb-pc76:2.2.2": "pakatiyā chandā dosā mohā bhayā karontaṃ khiyyati,",
  "pli-tv-bi-vb-pc76:2.2.3": "ummattikāya,",
  "pli-tv-bi-vb-pc76:2.2.4": "ādikammikāyāti.",
  "pli-tv-bi-vb-pc76:2.2.5": "Chaṭṭhasikkhāpadaṃ niṭṭhitaṃ."
}