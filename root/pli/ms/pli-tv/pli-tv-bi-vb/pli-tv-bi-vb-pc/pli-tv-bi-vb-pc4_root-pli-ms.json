{
  "pli-tv-bi-vb-pc4:0.1": "Theravāda Vinaya",
  "pli-tv-bi-vb-pc4:0.2": "Bhikkhunivibhaṅga",
  "pli-tv-bi-vb-pc4:0.3": "Pācittiyakaṇḍa",
  "pli-tv-bi-vb-pc4:0.4": "Lasuṇavagga",
  "pli-tv-bi-vb-pc4:0.5": "4. Jatumaṭṭhakasikkhāpada",
  "pli-tv-bi-vb-pc4:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc4:1.2": "Tena kho pana samayena aññatarā purāṇarājorodhā bhikkhunīsu pabbajitā hoti.",
  "pli-tv-bi-vb-pc4:1.3": "Aññatarā bhikkhunī anabhiratiyā pīḷitā yena sā bhikkhunī tenupasaṅkami; upasaṅkamitvā taṃ bhikkhuniṃ etadavoca—",
  "pli-tv-bi-vb-pc4:1.4": "“rājā kho, ayye, tumhe cirāciraṃ gacchati.",
  "pli-tv-bi-vb-pc4:1.5": "Kathaṃ tumhe dhārethā”ti?",
  "pli-tv-bi-vb-pc4:1.6": "“Jatumaṭṭhakena, ayye”ti.",
  "pli-tv-bi-vb-pc4:1.7": "“Kiṃ etaṃ, ayye, jatumaṭṭhakan”ti?",
  "pli-tv-bi-vb-pc4:1.8": "Atha kho sā bhikkhunī tassā bhikkhuniyā jatumaṭṭhakaṃ ācikkhi.",
  "pli-tv-bi-vb-pc4:1.9": "Atha kho sā bhikkhunī jatumaṭṭhakaṃ ādiyitvā dhovituṃ vissaritvā ekamantaṃ chaḍḍesi.",
  "pli-tv-bi-vb-pc4:1.10": "Bhikkhuniyo makkhikāhi samparikiṇṇaṃ passitvā evamāhaṃsu—",
  "pli-tv-bi-vb-pc4:1.11": "“kassidaṃ kamman”ti?",
  "pli-tv-bi-vb-pc4:1.12": "Sā evamāha— “mayhidaṃ kamman”ti.",
  "pli-tv-bi-vb-pc4:1.13": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc4:1.14": "“kathañhi nāma bhikkhunī jatumaṭṭhakaṃ ādiyissatī”ti …pe…",
  "pli-tv-bi-vb-pc4:1.15": "“saccaṃ kira, bhikkhave, bhikkhunī jatumaṭṭhakaṃ ādiyatī”ti?",
  "pli-tv-bi-vb-pc4:1.16": "“Saccaṃ, bhagavā”ti.",
  "pli-tv-bi-vb-pc4:1.17": "Vigarahi buddho bhagavā …pe…",
  "pli-tv-bi-vb-pc4:1.18": "kathañhi nāma, bhikkhave, bhikkhunī jatumaṭṭhakaṃ ādiyissati.",
  "pli-tv-bi-vb-pc4:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc4:1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc4:1.21": "“Jatumaṭṭhake pācittiyan”ti.",
  "pli-tv-bi-vb-pc4:2.1": "Jatumaṭṭhakaṃ nāma",
  "pli-tv-bi-vb-pc4:2.2": "jatumayaṃ kaṭṭhamayaṃ piṭṭhamayaṃ mattikāmayaṃ.",
  "pli-tv-bi-vb-pc4:2.3": "Ādiyeyyāti",
  "pli-tv-bi-vb-pc4:2.4": "samphassaṃ sādiyantī antamaso uppalapattampi muttakaraṇaṃ paveseti, āpatti pācittiyassa.",
  "pli-tv-bi-vb-pc4:2.5": "Anāpatti—",
  "pli-tv-bi-vb-pc4:2.6": "ābādhapaccayā,",
  "pli-tv-bi-vb-pc4:2.7": "ummattikāya,",
  "pli-tv-bi-vb-pc4:2.8": "ādikammikāyāti.",
  "pli-tv-bi-vb-pc4:2.9": "Catutthasikkhāpadaṃ niṭṭhitaṃ."
}