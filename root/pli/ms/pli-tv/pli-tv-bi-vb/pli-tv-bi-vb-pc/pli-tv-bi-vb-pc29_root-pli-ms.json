{
  "pli-tv-bi-vb-pc29:0.1": "Theravāda Vinaya",
  "pli-tv-bi-vb-pc29:0.2": "Bhikkhunivibhaṅga",
  "pli-tv-bi-vb-pc29:0.3": "Pācittiyakaṇḍa",
  "pli-tv-bi-vb-pc29:0.4": "Naggavagga",
  "pli-tv-bi-vb-pc29:0.5": "29. Kālaatikkamanasikkhāpada",
  "pli-tv-bi-vb-pc29:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc29:1.2": "Tena kho pana samayena thullanandāya bhikkhuniyā upaṭṭhākakulaṃ thullanandaṃ bhikkhuniṃ etadavoca—",
  "pli-tv-bi-vb-pc29:1.3": "“sace mayaṃ, ayye, sakkoma, bhikkhunisaṃghassa cīvaraṃ dassāmā”ti.",
  "pli-tv-bi-vb-pc29:1.4": "Tena kho pana samayena vassaṃvuṭṭhā bhikkhuniyo cīvaraṃ bhājetukāmā sannipatiṃsu.",
  "pli-tv-bi-vb-pc29:1.5": "Thullanandā bhikkhunī tā bhikkhuniyo etadavoca—",
  "pli-tv-bi-vb-pc29:1.6": "“āgametha, ayye, atthi bhikkhunisaṃghassa cīvarapaccāsā”ti.",
  "pli-tv-bi-vb-pc29:1.7": "Bhikkhuniyo thullanandaṃ bhikkhuniṃ etadavocuṃ—",
  "pli-tv-bi-vb-pc29:1.8": "“gacchāyye, taṃ cīvaraṃ jānāhī”ti.",
  "pli-tv-bi-vb-pc29:1.9": "Thullanandā bhikkhunī yena taṃ kulaṃ tenupasaṅkami; upasaṅkamitvā te manusse etadavoca—",
  "pli-tv-bi-vb-pc29:1.10": "“dethāvuso, bhikkhunisaṃghassa cīvaran”ti.",
  "pli-tv-bi-vb-pc29:1.11": "“Na mayaṃ, ayye, sakkoma bhikkhunisaṃghassa cīvaraṃ dātun”ti.",
  "pli-tv-bi-vb-pc29:1.12": "Thullanandā bhikkhunī bhikkhunīnaṃ etamatthaṃ ārocesi.",
  "pli-tv-bi-vb-pc29:1.13": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc29:1.14": "“kathañhi nāma ayyā thullanandā dubbalacīvarapaccāsāya cīvarakālasamayaṃ atikkāmessatī”ti …pe…",
  "pli-tv-bi-vb-pc29:1.15": "“saccaṃ kira, bhikkhave, thullanandā bhikkhunī dubbalacīvarapaccāsāya cīvarakālasamayaṃ atikkāmetī”ti?",
  "pli-tv-bi-vb-pc29:1.16": "“Saccaṃ, bhagavā”ti.",
  "pli-tv-bi-vb-pc29:1.17": "Vigarahi buddho bhagavā …pe…",
  "pli-tv-bi-vb-pc29:1.18": "kathañhi nāma, bhikkhave, thullanandā bhikkhunī dubbalacīvarapaccāsāya cīvarakālasamayaṃ atikkāmessati.",
  "pli-tv-bi-vb-pc29:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc29:1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc29:1.21": "“Yā pana bhikkhunī dubbalacīvarapaccāsāya cīvarakālasamayaṃ atikkāmeyya, pācittiyan”ti.",
  "pli-tv-bi-vb-pc29:2.1.1": "Yā panāti",
  "pli-tv-bi-vb-pc29:2.1.2": "yā yādisā …pe…",
  "pli-tv-bi-vb-pc29:2.1.3": "bhikkhunīti",
  "pli-tv-bi-vb-pc29:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc29:2.1.5": "Dubbalacīvarapaccāsā nāma",
  "pli-tv-bi-vb-pc29:2.1.6": "“sace mayaṃ sakkoma, dassāma karissāmā”ti vācā bhinnā hoti.",
  "pli-tv-bi-vb-pc29:2.1.7": "Cīvarakālasamayo nāma",
  "pli-tv-bi-vb-pc29:2.1.8": "anatthate kathine vassānassa pacchimo māso, atthate kathine pañca māsā.",
  "pli-tv-bi-vb-pc29:2.1.9": "Cīvarakālasamayaṃ atikkāmeyyāti",
  "pli-tv-bi-vb-pc29:2.1.10": "anatthate kathine vassānassa pacchimaṃ divasaṃ atikkāmeti, āpatti pācittiyassa.",
  "pli-tv-bi-vb-pc29:2.1.11": "Atthate kathine kathinuddhāradivasaṃ atikkāmeti, āpatti pācittiyassa.",
  "pli-tv-bi-vb-pc29:2.2.1": "Dubbalacīvare dubbalacīvarasaññā cīvarakālasamayaṃ atikkāmeti, āpatti pācittiyassa.",
  "pli-tv-bi-vb-pc29:2.2.2": "Dubbalacīvare vematikā cīvarakālasamayaṃ atikkāmeti, āpatti dukkaṭassa.",
  "pli-tv-bi-vb-pc29:2.2.3": "Dubbalacīvare adubbalacīvarasaññā cīvarakālasamayaṃ atikkāmeti, anāpatti.",
  "pli-tv-bi-vb-pc29:2.2.4": "Adubbalacīvare dubbalacīvarasaññā, āpatti dukkaṭassa.",
  "pli-tv-bi-vb-pc29:2.2.5": "Adubbalacīvare vematikā, āpatti dukkaṭassa.",
  "pli-tv-bi-vb-pc29:2.2.6": "Adubbalacīvare adubbalacīvarasaññā, anāpatti.",
  "pli-tv-bi-vb-pc29:2.3.1": "Anāpatti—",
  "pli-tv-bi-vb-pc29:2.3.2": "ānisaṃsaṃ dassetvā nivāreti,",
  "pli-tv-bi-vb-pc29:2.3.3": "ummattikāya,",
  "pli-tv-bi-vb-pc29:2.3.4": "ādikammikāyāti.",
  "pli-tv-bi-vb-pc29:2.3.5": "Navamasikkhāpadaṃ niṭṭhitaṃ."
}