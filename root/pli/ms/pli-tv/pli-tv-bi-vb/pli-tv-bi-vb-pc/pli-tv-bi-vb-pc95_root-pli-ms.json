{
  "pli-tv-bi-vb-pc95:0.1": "Theravāda Vinaya",
  "pli-tv-bi-vb-pc95:0.2": "Bhikkhunivibhaṅga",
  "pli-tv-bi-vb-pc95:0.3": "Pācittiyakaṇḍa",
  "pli-tv-bi-vb-pc95:0.4": "Chattupāhanavagga",
  "pli-tv-bi-vb-pc95:0.5": "95. Pañhāpucchanasikkhāpada",
  "pli-tv-bi-vb-pc95:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc95:1.2": "Tena kho pana samayena bhikkhuniyo anokāsakataṃ bhikkhuṃ pañhaṃ pucchanti.",
  "pli-tv-bi-vb-pc95:1.3": "Bhikkhū ujjhāyanti khiyyanti vipācenti—",
  "pli-tv-bi-vb-pc95:1.4": "“kathañhi nāma bhikkhuniyo anokāsakataṃ bhikkhuṃ pañhaṃ pucchissantī”ti …pe…",
  "pli-tv-bi-vb-pc95:1.5": "“saccaṃ kira, bhikkhave, bhikkhuniyo anokāsakataṃ bhikkhuṃ pañhaṃ pucchantī”ti?",
  "pli-tv-bi-vb-pc95:1.6": "“Saccaṃ, bhagavā”ti.",
  "pli-tv-bi-vb-pc95:1.7": "Vigarahi buddho bhagavā …pe…",
  "pli-tv-bi-vb-pc95:1.8": "kathañhi nāma, bhikkhave, bhikkhuniyo anokāsakataṃ bhikkhuṃ pañhaṃ pucchissanti.",
  "pli-tv-bi-vb-pc95:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc95:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc95:1.11": "“Yā pana bhikkhunī anokāsakataṃ bhikkhuṃ pañhaṃ puccheyya, pācittiyan”ti.",
  "pli-tv-bi-vb-pc95:2.1.1": "Yā panāti",
  "pli-tv-bi-vb-pc95:2.1.2": "yā yādisā …pe…",
  "pli-tv-bi-vb-pc95:2.1.3": "bhikkhunīti",
  "pli-tv-bi-vb-pc95:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc95:2.1.5": "Anokāsakatanti",
  "pli-tv-bi-vb-pc95:2.1.6": "anāpucchā.",
  "pli-tv-bi-vb-pc95:2.1.7": "Bhikkhunti",
  "pli-tv-bi-vb-pc95:2.1.8": "upasampannaṃ.",
  "pli-tv-bi-vb-pc95:2.1.9": "Pañhaṃ puccheyyāti",
  "pli-tv-bi-vb-pc95:2.1.10": "suttante okāsaṃ kārāpetvā vinayaṃ vā abhidhammaṃ vā pucchati, āpatti pācittiyassa.",
  "pli-tv-bi-vb-pc95:2.1.11": "Vinaye okāsaṃ kārāpetvā suttantaṃ vā abhidhammaṃ vā pucchati, āpatti pācittiyassa.",
  "pli-tv-bi-vb-pc95:2.1.12": "Abhidhamme okāsaṃ kārāpetvā suttantaṃ vā vinayaṃ vā pucchati, āpatti pācittiyassa.",
  "pli-tv-bi-vb-pc95:2.2.1": "Anāpucchite anāpucchitasaññā pañhaṃ pucchati, āpatti pācittiyassa.",
  "pli-tv-bi-vb-pc95:2.2.2": "Anāpucchite vematikā pañhaṃ pucchati, āpatti pācittiyassa.",
  "pli-tv-bi-vb-pc95:2.2.3": "Anāpucchite āpucchitasaññā pañhaṃ pucchati, āpatti pācittiyassa.",
  "pli-tv-bi-vb-pc95:2.2.4": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc95:2.2.5": "Āpucchite vematikā, āpatti dukkaṭassa.",
  "pli-tv-bi-vb-pc95:2.2.6": "Āpucchite āpucchitasaññā, anāpatti.",
  "pli-tv-bi-vb-pc95:2.3.1": "Anāpatti—",
  "pli-tv-bi-vb-pc95:2.3.2": "okāsaṃ kārāpetvā pucchati,",
  "pli-tv-bi-vb-pc95:2.3.3": "anodissa okāsaṃ kārāpetvā yattha katthaci pucchati,",
  "pli-tv-bi-vb-pc95:2.3.4": "ummattikāya,",
  "pli-tv-bi-vb-pc95:2.3.5": "ādikammikāyāti.",
  "pli-tv-bi-vb-pc95:2.3.6": "Dvādasamasikkhāpadaṃ niṭṭhitaṃ."
}