{
  "pli-tv-bi-vb-pc30:0.1": "Theravāda Vinaya",
  "pli-tv-bi-vb-pc30:0.2": "Bhikkhunivibhaṅga",
  "pli-tv-bi-vb-pc30:0.3": "Pācittiyakaṇḍa",
  "pli-tv-bi-vb-pc30:0.4": "Naggavagga",
  "pli-tv-bi-vb-pc30:0.5": "30. Kathinuddhārasikkhāpada",
  "pli-tv-bi-vb-pc30:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc30:1.1.2": "Tena kho pana samayena aññatarena upāsakena saṃghaṃ uddissa vihāro kārāpito hoti.",
  "pli-tv-bi-vb-pc30:1.1.3": "So tassa vihārassa mahe ubhatosaṃghassa akālacīvaraṃ dātukāmo hoti.",
  "pli-tv-bi-vb-pc30:1.1.4": "Tena kho pana samayena ubhatosaṃghassa kathinaṃ atthataṃ hoti.",
  "pli-tv-bi-vb-pc30:1.1.5": "Atha kho so upāsako saṃghaṃ upasaṅkamitvā kathinuddhāraṃ yāci.",
  "pli-tv-bi-vb-pc30:1.1.6": "Bhagavato etamatthaṃ ārocesuṃ.",
  "pli-tv-bi-vb-pc30:1.1.7": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bi-vb-pc30:1.1.8": "“anujānāmi, bhikkhave, kathinaṃ uddharituṃ.",
  "pli-tv-bi-vb-pc30:1.1.9": "Evañca pana bhikkhave kathinaṃ uddharitabbaṃ.",
  "pli-tv-bi-vb-pc30:1.1.10": "Byattena bhikkhunā paṭibalena saṃgho ñāpetabbo—",
  "pli-tv-bi-vb-pc30:1.1.11": "‘Suṇātu me, bhante, saṃgho.",
  "pli-tv-bi-vb-pc30:1.1.12": "Yadi saṃghassa pattakallaṃ, saṃgho kathinaṃ uddhareyya.",
  "pli-tv-bi-vb-pc30:1.1.13": "Esā ñatti.",
  "pli-tv-bi-vb-pc30:1.1.14": "Suṇātu me, bhante, saṃgho.",
  "pli-tv-bi-vb-pc30:1.1.15": "Saṃgho kathinaṃ uddharati.",
  "pli-tv-bi-vb-pc30:1.1.16": "Yassāyasmato khamati kathinassa uddhāro, so tuṇhassa;",
  "pli-tv-bi-vb-pc30:1.1.17": "yassa nakkhamati, so bhāseyya.",
  "pli-tv-bi-vb-pc30:1.1.18": "Ubbhataṃ saṃghena kathinaṃ, khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-pc30:1.2.1": "Atha kho so upāsako bhikkhunisaṃghaṃ upasaṅkamitvā kathinuddhāraṃ yāci.",
  "pli-tv-bi-vb-pc30:1.2.2": "Thullanandā bhikkhunī—",
  "pli-tv-bi-vb-pc30:1.2.3": "“cīvaraṃ amhākaṃ bhavissatī”ti kathinuddhāraṃ paṭibāhi.",
  "pli-tv-bi-vb-pc30:1.2.4": "Atha kho so upāsako ujjhāyati khiyyati vipāceti—",
  "pli-tv-bi-vb-pc30:1.2.5": "“kathañhi nāma bhikkhuniyo amhākaṃ kathinuddhāraṃ na dassantī”ti.",
  "pli-tv-bi-vb-pc30:1.2.6": "Assosuṃ kho bhikkhuniyo tassa upāsakassa ujjhāyantassa khiyyantassa vipācentassa.",
  "pli-tv-bi-vb-pc30:1.2.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc30:1.2.8": "“kathañhi nāma ayyā thullanandā dhammikaṃ kathinuddhāraṃ paṭibāhissatī”ti …pe…",
  "pli-tv-bi-vb-pc30:1.2.9": "“saccaṃ kira, bhikkhave, thullanandā bhikkhunī dhammikaṃ kathinuddhāraṃ paṭibāhatī”ti?",
  "pli-tv-bi-vb-pc30:1.2.10": "“Saccaṃ, bhagavā”ti.",
  "pli-tv-bi-vb-pc30:1.2.11": "Vigarahi buddho bhagavā …pe…",
  "pli-tv-bi-vb-pc30:1.2.12": "kathañhi nāma, bhikkhave, thullanandā bhikkhunī dhammikaṃ kathinuddhāraṃ paṭibāhissati.",
  "pli-tv-bi-vb-pc30:1.2.13": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc30:1.2.14": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc30:1.2.15": "“Yā pana bhikkhunī dhammikaṃ kathinuddhāraṃ paṭibāheyya, pācittiyan”ti.",
  "pli-tv-bi-vb-pc30:2.1.1": "Yā panāti",
  "pli-tv-bi-vb-pc30:2.1.2": "yā yādisā …pe…",
  "pli-tv-bi-vb-pc30:2.1.3": "bhikkhunīti",
  "pli-tv-bi-vb-pc30:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc30:2.1.5": "Dhammiko nāma",
  "pli-tv-bi-vb-pc30:2.1.6": "kathinuddhāro samaggo bhikkhunisaṃgho sannipatitvā uddharati.",
  "pli-tv-bi-vb-pc30:2.1.7": "Paṭibāheyyāti",
  "pli-tv-bi-vb-pc30:2.1.8": "“kathaṃ idaṃ kathinaṃ na uddhareyyā”ti paṭibāhati, āpatti pācittiyassa.",
  "pli-tv-bi-vb-pc30:2.1.9": "Dhammike dhammikasaññā paṭibāhati, āpatti pācittiyassa.",
  "pli-tv-bi-vb-pc30:2.1.10": "Dhammike vematikā paṭibāhati, āpatti dukkaṭassa.",
  "pli-tv-bi-vb-pc30:2.1.11": "Dhammike adhammikasaññā paṭibāhati, anāpatti.",
  "pli-tv-bi-vb-pc30:2.1.12": "Adhammike dhammikasaññā, āpatti dukkaṭassa.",
  "pli-tv-bi-vb-pc30:2.1.13": "Adhammike vematikā, āpatti dukkaṭassa.",
  "pli-tv-bi-vb-pc30:2.1.14": "Adhammike adhammikasaññā, anāpatti.",
  "pli-tv-bi-vb-pc30:2.2.1": "Anāpatti—",
  "pli-tv-bi-vb-pc30:2.2.2": "ānisaṃsaṃ dassetvā paṭibāhati,",
  "pli-tv-bi-vb-pc30:2.2.3": "ummattikāya,",
  "pli-tv-bi-vb-pc30:2.2.4": "ādikammikāyāti.",
  "pli-tv-bi-vb-pc30:2.2.5": "Dasamasikkhāpadaṃ niṭṭhitaṃ.",
  "pli-tv-bi-vb-pc30:2.2.6": "Naggavaggo tatiyo."
}