{
  "pli-tv-bi-vb-pc15:0.1": "Theravāda Vinaya",
  "pli-tv-bi-vb-pc15:0.2": "Bhikkhunivibhaṅga",
  "pli-tv-bi-vb-pc15:0.3": "Pācittiyakaṇḍa",
  "pli-tv-bi-vb-pc15:0.4": "Rattandhakāravagga",
  "pli-tv-bi-vb-pc15:0.5": "15. Anāpucchāpakkamanasikkhāpada",
  "pli-tv-bi-vb-pc15:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc15:1.2": "Tena kho pana samayena aññatarā bhikkhunī aññatarassa kulassa kulūpikā hoti niccabhattikā.",
  "pli-tv-bi-vb-pc15:1.3": "Atha kho sā bhikkhunī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā āsane nisīditvā sāmike anāpucchā pakkāmi.",
  "pli-tv-bi-vb-pc15:1.4": "Tassa kulassa dāsī gharaṃ sammajjantī taṃ āsanaṃ bhājanantarikāya pakkhipi.",
  "pli-tv-bi-vb-pc15:1.5": "Manussā taṃ āsanaṃ apassantā taṃ bhikkhuniṃ etadavocuṃ—",
  "pli-tv-bi-vb-pc15:1.6": "“kahaṃ taṃ, ayye, āsanan”ti?",
  "pli-tv-bi-vb-pc15:1.7": "“Nāhaṃ taṃ, āvuso, āsanaṃ passāmī”ti.",
  "pli-tv-bi-vb-pc15:1.8": "“Dethāyye, taṃ āsanan”ti paribhāsitvā niccabhattaṃ pacchindiṃsu.",
  "pli-tv-bi-vb-pc15:1.9": "Atha kho te manussā gharaṃ sodhentā taṃ āsanaṃ bhājanantarikāya passitvā taṃ bhikkhuniṃ khamāpetvā niccabhattaṃ paṭṭhapesuṃ.",
  "pli-tv-bi-vb-pc15:1.10": "Atha kho sā bhikkhunī bhikkhunīnaṃ etamatthaṃ ārocesi.",
  "pli-tv-bi-vb-pc15:1.11": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc15:1.12": "“kathañhi nāma bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissatī”ti …pe…",
  "pli-tv-bi-vb-pc15:1.13": "“saccaṃ kira, bhikkhave, bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamatī”ti?",
  "pli-tv-bi-vb-pc15:1.14": "“Saccaṃ, bhagavā”ti.",
  "pli-tv-bi-vb-pc15:1.15": "Vigarahi buddho bhagavā …pe…",
  "pli-tv-bi-vb-pc15:1.16": "kathañhi nāma, bhikkhave bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkamissati.",
  "pli-tv-bi-vb-pc15:1.17": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc15:1.18": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc15:1.19": "“Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyan”ti.",
  "pli-tv-bi-vb-pc15:2.1.1": "Yā panāti",
  "pli-tv-bi-vb-pc15:2.1.2": "yā yādisā …pe…",
  "pli-tv-bi-vb-pc15:2.1.3": "bhikkhunīti",
  "pli-tv-bi-vb-pc15:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc15:2.1.5": "Purebhattaṃ nāma",
  "pli-tv-bi-vb-pc15:2.1.6": "aruṇuggamanaṃ upādāya yāva majjhanhikā.",
  "pli-tv-bi-vb-pc15:2.1.7": "Kulaṃ nāma",
  "pli-tv-bi-vb-pc15:2.1.8": "cattāri kulāni— khattiyakulaṃ, brāhmaṇakulaṃ, vessakulaṃ, suddakulaṃ.",
  "pli-tv-bi-vb-pc15:2.1.9": "Upasaṅkamitvāti",
  "pli-tv-bi-vb-pc15:2.1.10": "tattha gantvā.",
  "pli-tv-bi-vb-pc15:2.1.11": "Āsanaṃ nāma",
  "pli-tv-bi-vb-pc15:2.1.12": "pallaṅkassa okāso vuccati.",
  "pli-tv-bi-vb-pc15:2.1.13": "Nisīditvāti",
  "pli-tv-bi-vb-pc15:2.1.14": "tasmiṃ nisīditvā.",
  "pli-tv-bi-vb-pc15:2.1.15": "Sāmike anāpucchā pakkameyyāti",
  "pli-tv-bi-vb-pc15:2.1.16": "yo tasmiṃ kule manusso viññū taṃ anāpucchā anovassakaṃ atikkāmentiyā āpatti pācittiyassa.",
  "pli-tv-bi-vb-pc15:2.1.17": "Ajjhokāse upacāraṃ atikkāmentiyā āpatti pācittiyassa.",
  "pli-tv-bi-vb-pc15:2.2.1": "Anāpucchite anāpucchitasaññā pakkamati, āpatti pācittiyassa.",
  "pli-tv-bi-vb-pc15:2.2.2": "Anāpucchite vematikā pakkamati, āpatti pācittiyassa.",
  "pli-tv-bi-vb-pc15:2.2.3": "Anāpucchite āpucchitasaññā pakkamati, āpatti pācittiyassa.",
  "pli-tv-bi-vb-pc15:2.2.4": "Pallaṅkassa anokāse āpatti dukkaṭassa.",
  "pli-tv-bi-vb-pc15:2.2.5": "Āpucchite anāpucchitasaññā, āpatti dukkaṭassa.",
  "pli-tv-bi-vb-pc15:2.2.6": "Āpucchite vematikā, āpatti dukkaṭassa.",
  "pli-tv-bi-vb-pc15:2.2.7": "Āpucchite āpucchitasaññā, anāpatti.",
  "pli-tv-bi-vb-pc15:2.3.1": "Anāpatti—",
  "pli-tv-bi-vb-pc15:2.3.2": "āpucchā gacchati,",
  "pli-tv-bi-vb-pc15:2.3.3": "asaṃhārime,",
  "pli-tv-bi-vb-pc15:2.3.4": "gilānāya,",
  "pli-tv-bi-vb-pc15:2.3.5": "āpadāsu,",
  "pli-tv-bi-vb-pc15:2.3.6": "ummattikāya,",
  "pli-tv-bi-vb-pc15:2.3.7": "ādikammikāyāti.",
  "pli-tv-bi-vb-pc15:2.3.8": "Pañcamasikkhāpadaṃ niṭṭhitaṃ."
}