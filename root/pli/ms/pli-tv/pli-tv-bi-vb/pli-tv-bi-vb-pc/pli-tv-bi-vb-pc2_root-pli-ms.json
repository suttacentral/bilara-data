{
  "pli-tv-bi-vb-pc2:0.1": "Theravāda Vinaya",
  "pli-tv-bi-vb-pc2:0.2": "Bhikkhunivibhaṅga",
  "pli-tv-bi-vb-pc2:0.3": "Pācittiyakaṇḍa",
  "pli-tv-bi-vb-pc2:0.4": "Lasuṇavagga",
  "pli-tv-bi-vb-pc2:0.5": "2. Sambādhalomasikkhāpada",
  "pli-tv-bi-vb-pc2:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc2:1.2": "Tena kho pana samayena chabbaggiyā bhikkhuniyo sambādhe lomaṃ saṃharāpetvā aciravatiyā nadiyā vesiyāhi saddhiṃ naggā ekatitthe nahāyanti.",
  "pli-tv-bi-vb-pc2:1.3": "Vesiyā ujjhāyanti khiyyanti vipācenti—",
  "pli-tv-bi-vb-pc2:1.4": "“kathañhi nāma bhikkhuniyo sambādhe lomaṃ saṃharāpessanti, seyyathāpi gihiniyo kāmabhoginiyo”ti.",
  "pli-tv-bi-vb-pc2:1.5": "Assosuṃ kho bhikkhuniyo tāsaṃ vesiyānaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bi-vb-pc2:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc2:1.7": "“kathañhi nāma chabbaggiyā bhikkhuniyo sambādhe lomaṃ saṃharāpessantī”ti …pe…",
  "pli-tv-bi-vb-pc2:1.8": "“saccaṃ kira, bhikkhave, chabbaggiyā bhikkhuniyo sambādhe lomaṃ saṃharāpentī”ti?",
  "pli-tv-bi-vb-pc2:1.9": "“Saccaṃ, bhagavā”ti.",
  "pli-tv-bi-vb-pc2:1.10": "Vigarahi buddho bhagavā …pe…",
  "pli-tv-bi-vb-pc2:1.11": "kathañhi nāma, bhikkhave, chabbaggiyā bhikkhuniyo sambādhe lomaṃ saṃharāpessanti.",
  "pli-tv-bi-vb-pc2:1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc2:1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc2:1.14": "“Yā pana bhikkhunī sambādhe lomaṃ saṃharāpeyya, pācittiyan”ti.",
  "pli-tv-bi-vb-pc2:2.1": "Yā panāti",
  "pli-tv-bi-vb-pc2:2.2": "yā yādisā …pe…",
  "pli-tv-bi-vb-pc2:2.3": "bhikkhunīti",
  "pli-tv-bi-vb-pc2:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc2:2.5": "Sambādho nāma",
  "pli-tv-bi-vb-pc2:2.6": "ubho upakacchakā, muttakaraṇaṃ.",
  "pli-tv-bi-vb-pc2:2.7": "Saṃharāpeyyāti",
  "pli-tv-bi-vb-pc2:2.8": "ekampi lomaṃ saṃharāpeti, āpatti pācittiyassa.",
  "pli-tv-bi-vb-pc2:2.9": "Bahukepi lome saṃharāpeti, āpatti pācittiyassa.",
  "pli-tv-bi-vb-pc2:2.10": "Anāpatti—",
  "pli-tv-bi-vb-pc2:2.11": "ābādhapaccayā,",
  "pli-tv-bi-vb-pc2:2.12": "ummattikāya,",
  "pli-tv-bi-vb-pc2:2.13": "ādikammikāyāti.",
  "pli-tv-bi-vb-pc2:2.14": "Dutiyasikkhāpadaṃ niṭṭhitaṃ."
}