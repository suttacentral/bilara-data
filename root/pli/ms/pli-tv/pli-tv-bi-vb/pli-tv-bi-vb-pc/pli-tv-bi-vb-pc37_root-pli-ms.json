{
  "pli-tv-bi-vb-pc37:0.1": "Theravāda Vinaya",
  "pli-tv-bi-vb-pc37:0.2": "Bhikkhunivibhaṅga",
  "pli-tv-bi-vb-pc37:0.3": "Pācittiyakaṇḍa",
  "pli-tv-bi-vb-pc37:0.4": "Tuvaṭṭavagga",
  "pli-tv-bi-vb-pc37:0.5": "37. Antoraṭṭhasikkhāpada",
  "pli-tv-bi-vb-pc37:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc37:1.2": "Tena kho pana samayena bhikkhuniyo antoraṭṭhe sāsaṅkasammate sappaṭibhaye asatthikā cārikaṃ caranti.",
  "pli-tv-bi-vb-pc37:1.3": "Dhuttā dūsenti.",
  "pli-tv-bi-vb-pc37:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc37:1.5": "“kathañhi nāma bhikkhuniyo antoraṭṭhe sāsaṅkasammate sappaṭibhaye asatthikā cārikaṃ carissantī”ti …pe…",
  "pli-tv-bi-vb-pc37:1.6": "“saccaṃ kira, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṃ carantī”ti?",
  "pli-tv-bi-vb-pc37:1.7": "“Saccaṃ, bhagavā”ti.",
  "pli-tv-bi-vb-pc37:1.8": "Vigarahi buddho bhagavā …pe…",
  "pli-tv-bi-vb-pc37:1.9": "kathañhi nāma, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṃ carissanti.",
  "pli-tv-bi-vb-pc37:1.10": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc37:1.11": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc37:1.12": "“Yā pana bhikkhunī antoraṭṭhe sāsaṅkasammate sappaṭibhaye asatthikā cārikaṃ careyya, pācittiyan”ti.",
  "pli-tv-bi-vb-pc37:2.1.1": "Yā panāti",
  "pli-tv-bi-vb-pc37:2.1.2": "yā yādisā …pe…",
  "pli-tv-bi-vb-pc37:2.1.3": "bhikkhunīti",
  "pli-tv-bi-vb-pc37:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc37:2.1.5": "Antoraṭṭheti",
  "pli-tv-bi-vb-pc37:2.1.6": "yassa vijite viharati, tassa raṭṭhe.",
  "pli-tv-bi-vb-pc37:2.1.7": "Sāsaṅkaṃ nāma",
  "pli-tv-bi-vb-pc37:2.1.8": "tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.",
  "pli-tv-bi-vb-pc37:2.1.9": "Sappaṭibhayaṃ nāma",
  "pli-tv-bi-vb-pc37:2.1.10": "tasmiṃ magge corehi manussā hatā dissanti, viluttā dissanti, ākoṭitā dissanti.",
  "pli-tv-bi-vb-pc37:2.1.11": "Asatthikā nāma",
  "pli-tv-bi-vb-pc37:2.1.12": "vinā satthena.",
  "pli-tv-bi-vb-pc37:2.1.13": "Cārikaṃ careyyāti",
  "pli-tv-bi-vb-pc37:2.1.14": "kukkuṭasampāte gāme gāmantare gāmantare āpatti pācittiyassa.",
  "pli-tv-bi-vb-pc37:2.1.15": "Agāmake araññe addhayojane addhayojane āpatti pācittiyassa.",
  "pli-tv-bi-vb-pc37:2.2.1": "Anāpatti—",
  "pli-tv-bi-vb-pc37:2.2.2": "satthena saha gacchati,",
  "pli-tv-bi-vb-pc37:2.2.3": "kheme appaṭibhaye gacchati,",
  "pli-tv-bi-vb-pc37:2.2.4": "āpadāsu,",
  "pli-tv-bi-vb-pc37:2.2.5": "ummattikāya,",
  "pli-tv-bi-vb-pc37:2.2.6": "ādikammikāyāti.",
  "pli-tv-bi-vb-pc37:2.2.7": "Sattamasikkhāpadaṃ niṭṭhitaṃ."
}