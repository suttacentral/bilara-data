{
  "pli-tv-bi-vb-pc73:0.1": "Theravāda Vinaya",
  "pli-tv-bi-vb-pc73:0.2": "Bhikkhunivibhaṅga",
  "pli-tv-bi-vb-pc73:0.3": "Pācittiyakaṇḍa",
  "pli-tv-bi-vb-pc73:0.4": "Kumāribhūtavagga",
  "pli-tv-bi-vb-pc73:0.5": "73. Tatiyakumāribhūtasikkhāpada",
  "pli-tv-bi-vb-pc73:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc73:1.2": "Tena kho pana samayena bhikkhuniyo paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpenti.",
  "pli-tv-bi-vb-pc73:1.3": "Bhikkhuniyo evamāhaṃsu—",
  "pli-tv-bi-vb-pc73:1.4": "“etha, sikkhamānā, imaṃ jānātha, imaṃ detha, imaṃ āharatha, iminā attho, imaṃ kappiyaṃ karothā”ti.",
  "pli-tv-bi-vb-pc73:1.5": "Tā evamāhaṃsu—",
  "pli-tv-bi-vb-pc73:1.6": "“na mayaṃ, ayye, sikkhamānā, bhikkhuniyo mayan”ti.",
  "pli-tv-bi-vb-pc73:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc73:1.8": "“kathañhi nāma bhikkhuniyo paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpessantī”ti …pe…",
  "pli-tv-bi-vb-pc73:1.9": "“saccaṃ kira, bhikkhave, bhikkhuniyo paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpentī”ti?",
  "pli-tv-bi-vb-pc73:1.10": "“Saccaṃ, bhagavā”ti.",
  "pli-tv-bi-vb-pc73:1.11": "Vigarahi buddho bhagavā …pe…",
  "pli-tv-bi-vb-pc73:1.12": "kathañhi nāma, bhikkhave, bhikkhuniyo paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpessanti.",
  "pli-tv-bi-vb-pc73:1.13": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc73:1.14": "vigarahitvā …pe…",
  "pli-tv-bi-vb-pc73:1.15": "dhammiṃ kathaṃ katvā bhikkhū āmantesi—",
  "pli-tv-bi-vb-pc73:1.16": "“anujānāmi, bhikkhave, paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṃ dātuṃ.",
  "pli-tv-bi-vb-pc73:1.17": "Evañca pana, bhikkhave, dātabbā.",
  "pli-tv-bi-vb-pc73:1.18": "Tāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya saṃghaṃ upasaṅkamitvā ekaṃsaṃ uttarāsaṅgaṃ karitvā bhikkhunīnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bi-vb-pc73:1.19": "‘ahaṃ, ayye, itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṃghaṃ vuṭṭhānasammutiṃ yācāmī’ti.",
  "pli-tv-bi-vb-pc73:1.20": "Dutiyampi yācitabbā.",
  "pli-tv-bi-vb-pc73:1.21": "Tatiyampi yācitabbā.",
  "pli-tv-bi-vb-pc73:1.22": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-pc73:1.23": "‘Suṇātu me, ayye, saṃgho.",
  "pli-tv-bi-vb-pc73:1.24": "Ayaṃ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṃghaṃ vuṭṭhānasammutiṃ yācati.",
  "pli-tv-bi-vb-pc73:1.25": "Yadi saṃghassa pattakallaṃ saṃgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṃ dadeyya.",
  "pli-tv-bi-vb-pc73:1.26": "Esā ñatti.",
  "pli-tv-bi-vb-pc73:1.27": "Suṇātu me, ayye, saṃgho.",
  "pli-tv-bi-vb-pc73:1.28": "Ayaṃ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṃghaṃ vuṭṭhānasammutiṃ yācati.",
  "pli-tv-bi-vb-pc73:1.29": "Saṃgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṃ deti.",
  "pli-tv-bi-vb-pc73:1.30": "Yassā ayyāya khamati itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiyā dānaṃ, sā tuṇhassa;",
  "pli-tv-bi-vb-pc73:1.31": "yassā nakkhamati, sā bhāseyya.",
  "pli-tv-bi-vb-pc73:1.32": "Dinnā saṃghena itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammuti.",
  "pli-tv-bi-vb-pc73:1.33": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-pc73:1.34": "Atha kho bhagavā tā bhikkhuniyo anekapariyāyena vigarahitvā dubbharatāya …pe…",
  "pli-tv-bi-vb-pc73:1.35": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc73:1.36": "“Yā pana bhikkhunī paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpeyya, pācittiyan”ti.",
  "pli-tv-bi-vb-pc73:2.1": "Yā panāti",
  "pli-tv-bi-vb-pc73:2.2": "yā yādisā …pe…",
  "pli-tv-bi-vb-pc73:2.3": "bhikkhunīti",
  "pli-tv-bi-vb-pc73:2.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc73:2.5": "Paripuṇṇavīsativassā nāma",
  "pli-tv-bi-vb-pc73:2.6": "pattavīsativassā.",
  "pli-tv-bi-vb-pc73:2.7": "Kumāribhūtā nāma",
  "pli-tv-bi-vb-pc73:2.8": "sāmaṇerī vuccati.",
  "pli-tv-bi-vb-pc73:2.9": "Dve vassānīti",
  "pli-tv-bi-vb-pc73:2.10": "dve saṃvaccharāni.",
  "pli-tv-bi-vb-pc73:2.11": "Sikkhitasikkhā nāma",
  "pli-tv-bi-vb-pc73:2.12": "chasu dhammesu sikkhitasikkhā.",
  "pli-tv-bi-vb-pc73:2.13": "Asammatā nāma",
  "pli-tv-bi-vb-pc73:2.14": "ñattidutiyena kammena vuṭṭhānasammuti na dinnā hoti.",
  "pli-tv-bi-vb-pc73:2.15": "Vuṭṭhāpeyyāti",
  "pli-tv-bi-vb-pc73:2.16": "upasampādeyya.",
  "pli-tv-bi-vb-pc73:2.17": "“Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-pc73:2.18": "Ñattiyā dukkaṭaṃ.",
  "pli-tv-bi-vb-pc73:2.19": "Dvīhi kammavācāhi dukkaṭā.",
  "pli-tv-bi-vb-pc73:2.20": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc73:2.21": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc73:2.22": "Dhammakamme dhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc73:2.23": "Dhammakamme vematikā vuṭṭhāpeti, āpatti pācittiyassa.",
  "pli-tv-bi-vb-pc73:2.24": "Dhammakamme adhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc73:2.25": "Adhammakamme dhammakammasaññā, āpatti dukkaṭassa.",
  "pli-tv-bi-vb-pc73:2.26": "Adhammakamme vematikā, āpatti dukkaṭassa.",
  "pli-tv-bi-vb-pc73:2.27": "Adhammakamme adhammakammasaññā, āpatti dukkaṭassa.",
  "pli-tv-bi-vb-pc73:2.28": "Anāpatti—",
  "pli-tv-bi-vb-pc73:2.29": "paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena sammataṃ vuṭṭhāpeti,",
  "pli-tv-bi-vb-pc73:2.30": "ummattikāya,",
  "pli-tv-bi-vb-pc73:2.31": "ādikammikāyāti.",
  "pli-tv-bi-vb-pc73:2.32": "Tatiyasikkhāpadaṃ niṭṭhitaṃ."
}