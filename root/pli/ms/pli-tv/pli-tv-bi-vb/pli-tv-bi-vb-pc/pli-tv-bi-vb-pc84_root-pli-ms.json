{
  "pli-tv-bi-vb-pc84:0.1": "Theravāda Vinaya",
  "pli-tv-bi-vb-pc84:0.2": "Bhikkhunivibhaṅga",
  "pli-tv-bi-vb-pc84:0.3": "Pācittiyakaṇḍa",
  "pli-tv-bi-vb-pc84:0.4": "Chattupāhanavagga",
  "pli-tv-bi-vb-pc84:0.5": "84. Chattupāhanasikkhāpada",
  "pli-tv-bi-vb-pc84:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc84:1.1.2": "Tena kho pana samayena chabbaggiyā bhikkhuniyo chattupāhanaṃ dhārenti.",
  "pli-tv-bi-vb-pc84:1.1.3": "Manussā ujjhāyanti khiyyanti vipācenti—",
  "pli-tv-bi-vb-pc84:1.1.4": "“kathañhi nāma bhikkhuniyo chattupāhanaṃ dhāressanti, seyyathāpi gihiniyo kāmabhoginiyo”ti.",
  "pli-tv-bi-vb-pc84:1.1.5": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pc84:1.1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc84:1.1.7": "“kathañhi nāma chabbaggiyā bhikkhuniyo chattupāhanaṃ dhāressantī”ti …pe…",
  "pli-tv-bi-vb-pc84:1.1.8": "“saccaṃ kira, bhikkhave, chabbaggiyā bhikkhuniyo chattupāhanaṃ dhārentī”ti?",
  "pli-tv-bi-vb-pc84:1.1.9": "“Saccaṃ, bhagavā”ti.",
  "pli-tv-bi-vb-pc84:1.1.10": "Vigarahi buddho bhagavā …pe…",
  "pli-tv-bi-vb-pc84:1.1.11": "kathañhi nāma, bhikkhave, chabbaggiyā bhikkhuniyo chattupāhanaṃ dhāressanti.",
  "pli-tv-bi-vb-pc84:1.1.12": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc84:1.1.13": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc84:1.1.14": "“Yā pana bhikkhunī chattupāhanaṃ dhāreyya, pācittiyan”ti.",
  "pli-tv-bi-vb-pc84:1.1.15": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pc84:1.2.1": "Tena kho pana samayena aññatarā bhikkhunī gilānā hoti.",
  "pli-tv-bi-vb-pc84:1.2.2": "Tassā vinā chattupāhanaṃ na phāsu hoti …pe…",
  "pli-tv-bi-vb-pc84:1.2.3": "bhagavato etamatthaṃ ārocesuṃ …pe…",
  "pli-tv-bi-vb-pc84:1.2.4": "anujānāmi, bhikkhave, gilānāya bhikkhuniyā chattupāhanaṃ.",
  "pli-tv-bi-vb-pc84:1.2.5": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc84:1.2.6": "“Yā pana bhikkhunī agilānā chattupāhanaṃ dhāreyya, pācittiyan”ti.",
  "pli-tv-bi-vb-pc84:2.1.1": "Yā panāti",
  "pli-tv-bi-vb-pc84:2.1.2": "yā yādisā …pe…",
  "pli-tv-bi-vb-pc84:2.1.3": "bhikkhunīti",
  "pli-tv-bi-vb-pc84:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc84:2.1.5": "Agilānā nāma",
  "pli-tv-bi-vb-pc84:2.1.6": "yassā vinā chattupāhanaṃ phāsu hoti.",
  "pli-tv-bi-vb-pc84:2.1.7": "Gilānā nāma",
  "pli-tv-bi-vb-pc84:2.1.8": "yassā vinā chattupāhanaṃ na phāsu hoti.",
  "pli-tv-bi-vb-pc84:2.1.9": "Chattaṃ nāma",
  "pli-tv-bi-vb-pc84:2.1.10": "tīṇi chattāni— setacchattaṃ, kilañjacchattaṃ, paṇṇacchattaṃ maṇḍalabaddhaṃ salākabaddhaṃ.",
  "pli-tv-bi-vb-pc84:2.1.11": "Dhāreyyāti",
  "pli-tv-bi-vb-pc84:2.1.12": "sakimpi dhāreti, āpatti pācittiyassa.",
  "pli-tv-bi-vb-pc84:2.2.1": "Agilānā agilānasaññā chattupāhanaṃ dhāreti, āpatti pācittiyassa.",
  "pli-tv-bi-vb-pc84:2.2.2": "Agilānā vematikā chattupāhanaṃ dhāreti, āpatti pācittiyassa.",
  "pli-tv-bi-vb-pc84:2.2.3": "Agilānā gilānasaññā chattupāhanaṃ dhāreti, āpatti pācittiyassa.",
  "pli-tv-bi-vb-pc84:2.2.4": "Chattaṃ dhāreti na upāhanaṃ, āpatti dukkaṭassa.",
  "pli-tv-bi-vb-pc84:2.2.5": "Upāhanaṃ dhāreti na chattaṃ, āpatti dukkaṭassa.",
  "pli-tv-bi-vb-pc84:2.2.6": "Gilānā agilānasaññā, āpatti dukkaṭassa.",
  "pli-tv-bi-vb-pc84:2.2.7": "Gilānā vematikā, āpatti dukkaṭassa.",
  "pli-tv-bi-vb-pc84:2.2.8": "Gilānā gilānasaññā, anāpatti.",
  "pli-tv-bi-vb-pc84:2.3.1": "Anāpatti—",
  "pli-tv-bi-vb-pc84:2.3.2": "gilānāya,",
  "pli-tv-bi-vb-pc84:2.3.3": "ārāme ārāmūpacāre dhāreti,",
  "pli-tv-bi-vb-pc84:2.3.4": "āpadāsu,",
  "pli-tv-bi-vb-pc84:2.3.5": "ummattikāya,",
  "pli-tv-bi-vb-pc84:2.3.6": "ādikammikāyāti.",
  "pli-tv-bi-vb-pc84:2.3.7": "Paṭhamasikkhāpadaṃ niṭṭhitaṃ."
}