{
  "pli-tv-bi-vb-pc36:0.1": "Theravāda Vinaya",
  "pli-tv-bi-vb-pc36:0.2": "Bhikkhunivibhaṅga",
  "pli-tv-bi-vb-pc36:0.3": "Pācittiyakaṇḍa",
  "pli-tv-bi-vb-pc36:0.4": "Tuvaṭṭavagga",
  "pli-tv-bi-vb-pc36:0.5": "36. Saṃsaṭṭhasikkhāpada",
  "pli-tv-bi-vb-pc36:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc36:1.2": "Tena kho pana samayena caṇḍakāḷī bhikkhunī saṃsaṭṭhā viharati gahapatināpi gahapatiputtenapi.",
  "pli-tv-bi-vb-pc36:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc36:1.4": "“kathañhi nāma ayyā caṇḍakāḷī saṃsaṭṭhā viharissati gahapatināpi gahapatiputtenapī”ti …pe…",
  "pli-tv-bi-vb-pc36:1.5": "“saccaṃ kira, bhikkhave, caṇḍakāḷī bhikkhunī saṃsaṭṭhā viharati gahapatināpi gahapatiputtenapī”ti?",
  "pli-tv-bi-vb-pc36:1.6": "“Saccaṃ, bhagavā”ti.",
  "pli-tv-bi-vb-pc36:1.7": "Vigarahi buddho bhagavā …pe…",
  "pli-tv-bi-vb-pc36:1.8": "kathañhi nāma, bhikkhave, caṇḍakāḷī bhikkhunī saṃsaṭṭhā viharissati gahapatināpi gahapatiputtenapi.",
  "pli-tv-bi-vb-pc36:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc36:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc36:1.11": "“Yā pana bhikkhunī saṃsaṭṭhā vihareyya gahapatinā vā gahapatiputtena vā sā bhikkhunī bhikkhunīhi evamassa vacanīyā—",
  "pli-tv-bi-vb-pc36:1.12": "‘māyye, saṃsaṭṭhā vihari gahapatināpi gahapatiputtenapi. Viviccāyye; vivekaññeva bhaginiyā saṃgho vaṇṇetī’ti.",
  "pli-tv-bi-vb-pc36:1.13": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-pc36:1.14": "Yāvatatiyañce samanubhāsīyamānā taṃ paṭinissajjeyya, iccetaṃ kusalaṃ; no ce paṭinissajjeyya, pācittiyan”ti.",
  "pli-tv-bi-vb-pc36:2.1.1": "Yā panāti",
  "pli-tv-bi-vb-pc36:2.1.2": "yā yādisā …pe…",
  "pli-tv-bi-vb-pc36:2.1.3": "bhikkhunīti",
  "pli-tv-bi-vb-pc36:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc36:2.1.5": "Saṃsaṭṭhā nāma",
  "pli-tv-bi-vb-pc36:2.1.6": "ananulomikena kāyikavācasikena saṃsaṭṭhā.",
  "pli-tv-bi-vb-pc36:2.1.7": "Gahapati nāma",
  "pli-tv-bi-vb-pc36:2.1.8": "yo koci agāraṃ ajjhāvasati.",
  "pli-tv-bi-vb-pc36:2.1.9": "Gahapatiputto nāma",
  "pli-tv-bi-vb-pc36:2.1.10": "ye keci puttabhātaro.",
  "pli-tv-bi-vb-pc36:2.1.11": "Sā bhikkhunīti",
  "pli-tv-bi-vb-pc36:2.1.12": "yā sā saṃsaṭṭhā bhikkhunī.",
  "pli-tv-bi-vb-pc36:2.1.13": "Bhikkhunīhīti",
  "pli-tv-bi-vb-pc36:2.1.14": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-pc36:2.1.15": "“māyye, saṃsaṭṭhā vihari gahapatināpi gahapatiputtenapi.",
  "pli-tv-bi-vb-pc36:2.1.16": "Viviccāyye;",
  "pli-tv-bi-vb-pc36:2.1.17": "vivekaññeva bhaginiyā saṃgho vaṇṇetī”ti.",
  "pli-tv-bi-vb-pc36:2.1.18": "Dutiyampi vattabbā.",
  "pli-tv-bi-vb-pc36:2.1.19": "Tatiyampi vattabbā.",
  "pli-tv-bi-vb-pc36:2.1.20": "Sace paṭinissajjati, iccetaṃ kusalaṃ;",
  "pli-tv-bi-vb-pc36:2.1.21": "no ce paṭinissajjati, āpatti dukkaṭassa.",
  "pli-tv-bi-vb-pc36:2.1.22": "Sutvā na vadanti, āpatti dukkaṭassa.",
  "pli-tv-bi-vb-pc36:2.1.23": "Sā bhikkhunī saṃghamajjhampi ākaḍḍhitvā vattabbā—",
  "pli-tv-bi-vb-pc36:2.1.24": "“māyye, saṃsaṭṭhā vihari gahapatināpi gahapatiputtenapi.",
  "pli-tv-bi-vb-pc36:2.1.25": "Viviccāyye;",
  "pli-tv-bi-vb-pc36:2.1.26": "vivekaññeva bhaginiyā saṃgho vaṇṇetī”ti.",
  "pli-tv-bi-vb-pc36:2.1.27": "Dutiyampi vattabbā.",
  "pli-tv-bi-vb-pc36:2.1.28": "Tatiyampi vattabbā.",
  "pli-tv-bi-vb-pc36:2.1.29": "Sace paṭinissajjati, iccetaṃ kusalaṃ;",
  "pli-tv-bi-vb-pc36:2.1.30": "no ce paṭinissajjati, āpatti dukkaṭassa.",
  "pli-tv-bi-vb-pc36:2.1.31": "Sā bhikkhunī samanubhāsitabbā.",
  "pli-tv-bi-vb-pc36:2.1.32": "“Evañca pana, bhikkhave, samanubhāsitabbā.",
  "pli-tv-bi-vb-pc36:2.1.33": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-pc36:2.1.34": "‘Suṇātu me, ayye, saṃgho.",
  "pli-tv-bi-vb-pc36:2.1.35": "Ayaṃ itthannāmā bhikkhunī saṃsaṭṭhā viharati gahapatināpi gahapatiputtenapi.",
  "pli-tv-bi-vb-pc36:2.1.36": "Sā taṃ vatthuṃ na paṭinissajjati.",
  "pli-tv-bi-vb-pc36:2.1.37": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-pc36:2.1.38": "Esā ñatti.",
  "pli-tv-bi-vb-pc36:2.1.39": "Suṇātu me, ayye, saṃgho.",
  "pli-tv-bi-vb-pc36:2.1.40": "Ayaṃ itthannāmā bhikkhunī saṃsaṭṭhā viharati gahapatināpi gahapatiputtenapi.",
  "pli-tv-bi-vb-pc36:2.1.41": "Sā taṃ vatthuṃ na paṭinissajjati.",
  "pli-tv-bi-vb-pc36:2.1.42": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-pc36:2.1.43": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-pc36:2.1.44": "yassā nakkhamati, sā bhāseyya.",
  "pli-tv-bi-vb-pc36:2.1.45": "Dutiyampi etamatthaṃ vadāmi …pe…",
  "pli-tv-bi-vb-pc36:2.1.46": "tatiyampi etamatthaṃ vadāmi …pe….",
  "pli-tv-bi-vb-pc36:2.1.47": "Samanubhaṭṭhā saṃghena itthannāmā bhikkhunī tassa vatthussa paṭinissaggāya;",
  "pli-tv-bi-vb-pc36:2.1.48": "khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-pc36:2.1.49": "Ñattiyā dukkaṭaṃ.",
  "pli-tv-bi-vb-pc36:2.1.50": "Dvīhi kammavācāhi dukkaṭā.",
  "pli-tv-bi-vb-pc36:2.1.51": "Kammavācāpariyosāne āpatti pācittiyassa.",
  "pli-tv-bi-vb-pc36:2.2.1": "Dhammakamme dhammakammasaññā na paṭinissajjati, āpatti pācittiyassa.",
  "pli-tv-bi-vb-pc36:2.2.2": "Dhammakamme vematikā na paṭinissajjati, āpatti pācittiyassa.",
  "pli-tv-bi-vb-pc36:2.2.3": "Dhammakamme adhammakammasaññā na paṭinissajjati, āpatti pācittiyassa.",
  "pli-tv-bi-vb-pc36:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-pc36:2.2.5": "Adhammakamme vematikā, āpatti dukkaṭassa.",
  "pli-tv-bi-vb-pc36:2.2.6": "Adhammakamme adhammakammasaññā, āpatti dukkaṭassa.",
  "pli-tv-bi-vb-pc36:2.3.1": "Anāpatti—",
  "pli-tv-bi-vb-pc36:2.3.2": "asamanubhāsantiyā,",
  "pli-tv-bi-vb-pc36:2.3.3": "paṭinissajjantiyā,",
  "pli-tv-bi-vb-pc36:2.3.4": "ummattikāya,",
  "pli-tv-bi-vb-pc36:2.3.5": "ādikammikāyāti.",
  "pli-tv-bi-vb-pc36:2.3.6": "Chaṭṭhasikkhāpadaṃ niṭṭhitaṃ."
}