{
  "pli-tv-pvr2.10:0.1": "Parivāra",
  "pli-tv-pvr2.10:0.2": "Bhikkhunivibhaṅga",
  "pli-tv-pvr2.10:0.3": "Dutiyabhāga",
  "pli-tv-pvr2.10:0.4": "Katthapaññattivāra",
  "pli-tv-pvr2.10:0.5": "2. Saṃghādisesakaṇḍādi",
  "pli-tv-pvr2.10:1.1": "Yaṃ tena bhagavatā jānatā passatā arahatā sammāsambuddhena ussayavādikāya bhikkhuniyā aḍḍaṃ karaṇapaccayā saṃghādiseso kattha paññatto?",
  "pli-tv-pvr2.10:1.2": "Kaṃ ārabbha?",
  "pli-tv-pvr2.10:1.3": "Kismiṃ vatthusmiṃ …pe…",
  "pli-tv-pvr2.10:1.4": "kenābhatanti?",
  "pli-tv-pvr2.10:2.1": "Yaṃ tena bhagavatā jānatā passatā arahatā sammāsambuddhena ussayavādikāya bhikkhuniyā aḍḍaṃ karaṇapaccayā saṃghādiseso kattha paññattoti?",
  "pli-tv-pvr2.10:2.2": "Sāvatthiyaṃ paññatto.",
  "pli-tv-pvr2.10:2.3": "Kaṃ ārabbhāti?",
  "pli-tv-pvr2.10:2.4": "Thullanandaṃ bhikkhuniṃ ārabbha.",
  "pli-tv-pvr2.10:2.5": "Kismiṃ vatthusminti?",
  "pli-tv-pvr2.10:2.6": "Thullanandā bhikkhunī ussayavādikā vihari, tasmiṃ vatthusmiṃ.",
  "pli-tv-pvr2.10:2.7": "Atthi tattha paññatti, anupaññatti, anuppannapaññattīti?",
  "pli-tv-pvr2.10:2.8": "Ekā paññatti.",
  "pli-tv-pvr2.10:2.9": "Anupaññatti anuppannapaññatti tasmiṃ natthi.",
  "pli-tv-pvr2.10:2.10": "Sabbatthapaññatti, padesapaññattīti?",
  "pli-tv-pvr2.10:2.11": "Sabbatthapaññatti.",
  "pli-tv-pvr2.10:2.12": "Sādhāraṇapaññatti, asādhāraṇapaññattīti?",
  "pli-tv-pvr2.10:2.13": "Asādhāraṇapaññatti.",
  "pli-tv-pvr2.10:2.14": "Ekatopaññatti, ubhatopaññattīti?",
  "pli-tv-pvr2.10:2.15": "Ekatopaññatti.",
  "pli-tv-pvr2.10:2.16": "Catunnaṃ pātimokkhuddesānaṃ katthogadhaṃ kattha pariyāpannanti?",
  "pli-tv-pvr2.10:2.17": "Nidānogadhaṃ nidānapariyāpannaṃ.",
  "pli-tv-pvr2.10:2.18": "Katamena uddesena uddesaṃ āgacchatīti?",
  "pli-tv-pvr2.10:2.19": "Tatiyena uddesena uddesaṃ āgacchati.",
  "pli-tv-pvr2.10:2.20": "Catunnaṃ vipattīnaṃ katamā vipattīti?",
  "pli-tv-pvr2.10:2.21": "Sīlavipatti.",
  "pli-tv-pvr2.10:2.22": "Sattannaṃ āpattikkhandhānaṃ katamo āpattikkhandhoti?",
  "pli-tv-pvr2.10:2.23": "Saṃghādisesāpattikkhandho.",
  "pli-tv-pvr2.10:2.24": "Channaṃ āpattisamuṭṭhānānaṃ katihi samuṭṭhānehi samuṭṭhātīti?",
  "pli-tv-pvr2.10:2.25": "Dvīhi samuṭṭhānehi samuṭṭhāti—",
  "pli-tv-pvr2.10:2.26": "siyā kāyato ca vācato ca samuṭṭhāti, na cittato;",
  "pli-tv-pvr2.10:2.27": "siyā kāyato ca vācato ca cittato ca samuṭṭhāti …pe…",
  "pli-tv-pvr2.10:2.28": "kenābhatanti?",
  "pli-tv-pvr2.10:2.29": "Paramparābhataṃ—",
  "pli-tv-pvr2.10:3.1": "Upāli dāsako ceva,",
  "pli-tv-pvr2.10:3.2": "soṇako siggavo tathā;",
  "pli-tv-pvr2.10:3.3": "Moggaliputtena pañcamā,",
  "pli-tv-pvr2.10:3.4": "ete jambusirivhaye.",
  "pli-tv-pvr2.10:4.1": "…pe…",
  "pli-tv-pvr2.10:5.1": "Ete nāgā mahāpaññā,",
  "pli-tv-pvr2.10:5.2": "Vinayaññū maggakovidā;",
  "pli-tv-pvr2.10:5.3": "Vinayaṃ dīpe pakāsesuṃ,",
  "pli-tv-pvr2.10:5.4": "Piṭakaṃ tambapaṇṇiyāti. #1",
  "pli-tv-pvr2.10:6.1": "Coriṃ vuṭṭhāpanapaccayā saṃghādiseso kattha paññattoti?",
  "pli-tv-pvr2.10:6.2": "Sāvatthiyaṃ paññatto.",
  "pli-tv-pvr2.10:6.3": "Kaṃ ārabbhāti?",
  "pli-tv-pvr2.10:6.4": "Thullanandaṃ bhikkhuniṃ ārabbha.",
  "pli-tv-pvr2.10:6.5": "Kismiṃ vatthusminti?",
  "pli-tv-pvr2.10:6.6": "Thullanandā bhikkhunī coriṃ vuṭṭhāpesi, tasmiṃ vatthusmiṃ.",
  "pli-tv-pvr2.10:6.7": "Ekā paññatti.",
  "pli-tv-pvr2.10:6.8": "Channaṃ āpattisamuṭṭhānānaṃ dvīhi samuṭṭhānehi samuṭṭhāti—",
  "pli-tv-pvr2.10:6.9": "siyā vācato ca cittato ca samuṭṭhāti, na kāyato;",
  "pli-tv-pvr2.10:6.10": "siyā kāyato ca vācato ca cittato ca samuṭṭhāti …pe…. #2",
  "pli-tv-pvr2.10:7.1": "Ekā gāmantaraṃ gamanapaccayā saṃghādiseso kattha paññattoti?",
  "pli-tv-pvr2.10:7.2": "Sāvatthiyaṃ paññatto.",
  "pli-tv-pvr2.10:7.3": "Kaṃ ārabbhāti?",
  "pli-tv-pvr2.10:7.4": "Aññataraṃ bhikkhuniṃ ārabbha.",
  "pli-tv-pvr2.10:7.5": "Kismiṃ vatthusminti?",
  "pli-tv-pvr2.10:7.6": "Aññatarā bhikkhunī ekā gāmantaraṃ gacchi, tasmiṃ vatthusmiṃ.",
  "pli-tv-pvr2.10:7.7": "Ekā paññatti, tisso anupaññattiyo.",
  "pli-tv-pvr2.10:7.8": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:7.9": "paṭhamapārājike …pe…. #3",
  "pli-tv-pvr2.10:8.1": "Samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāraṇapaccayā saṃghādiseso kattha paññattoti?",
  "pli-tv-pvr2.10:8.2": "Sāvatthiyaṃ paññatto.",
  "pli-tv-pvr2.10:8.3": "Kaṃ ārabbhāti?",
  "pli-tv-pvr2.10:8.4": "Thullanandaṃ bhikkhuniṃ ārabbha.",
  "pli-tv-pvr2.10:8.5": "Kismiṃ vatthusminti?",
  "pli-tv-pvr2.10:8.6": "Thullanandā bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāresi, tasmiṃ vatthusmiṃ.",
  "pli-tv-pvr2.10:8.7": "Ekā paññatti.",
  "pli-tv-pvr2.10:8.8": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:8.9": "dhuranikkhepe …pe…. #4",
  "pli-tv-pvr2.10:9.1": "Avassutāya bhikkhuniyā avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā bhuñjanapaccayā saṃghādiseso kattha paññattoti?",
  "pli-tv-pvr2.10:9.2": "Sāvatthiyaṃ paññatto.",
  "pli-tv-pvr2.10:9.3": "Kaṃ ārabbhāti?",
  "pli-tv-pvr2.10:9.4": "Sundarīnandaṃ bhikkhuniṃ ārabbha.",
  "pli-tv-pvr2.10:9.5": "Kismiṃ vatthusminti?",
  "pli-tv-pvr2.10:9.6": "Sundarīnandā bhikkhunī avassutā avassutassa purisapuggalassa hatthato āmisaṃ paṭiggahesi, tasmiṃ vatthusmiṃ.",
  "pli-tv-pvr2.10:9.7": "Ekā paññatti.",
  "pli-tv-pvr2.10:9.8": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:9.9": "paṭhamapārājike …pe…. #5",
  "pli-tv-pvr2.10:10.1": "“Kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā.",
  "pli-tv-pvr2.10:10.2": "Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā”ti uyyojanapaccayā saṃghādiseso kattha paññattoti?",
  "pli-tv-pvr2.10:10.3": "Sāvatthiyaṃ paññatto.",
  "pli-tv-pvr2.10:10.4": "Kaṃ ārabbhāti?",
  "pli-tv-pvr2.10:10.5": "Aññataraṃ bhikkhuniṃ ārabbha.",
  "pli-tv-pvr2.10:10.6": "Kismiṃ vatthusminti?",
  "pli-tv-pvr2.10:10.7": "Aññatarā bhikkhunī—",
  "pli-tv-pvr2.10:10.8": "“kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā.",
  "pli-tv-pvr2.10:10.9": "Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā”ti uyyojesi, tasmiṃ vatthusmiṃ.",
  "pli-tv-pvr2.10:10.10": "Ekā paññatti.",
  "pli-tv-pvr2.10:10.11": "Channaṃ āpattisamuṭṭhānānaṃ tīhi samuṭṭhānehi samuṭṭhāti …pe…. #6",
  "pli-tv-pvr2.10:11.1": "Kupitāya anattamanāya bhikkhuniyā yāvatatiyaṃ samanubhāsanāya na paṭinissajjanapaccayā saṃghādiseso kattha paññattoti?",
  "pli-tv-pvr2.10:11.2": "Sāvatthiyaṃ paññatto.",
  "pli-tv-pvr2.10:11.3": "Kaṃ ārabbhāti?",
  "pli-tv-pvr2.10:11.4": "Caṇḍakāḷiṃ bhikkhuniṃ ārabbha.",
  "pli-tv-pvr2.10:11.5": "Kismiṃ vatthusminti?",
  "pli-tv-pvr2.10:11.6": "Caṇḍakāḷī bhikkhunī kupitā anattamanā evaṃ avaca—",
  "pli-tv-pvr2.10:11.7": "“buddhaṃ paccācikkhāmi, dhammaṃ paccācikkhāmi, saṃghaṃ paccācikkhāmi, sikkhaṃ paccācikkhāmī”ti, tasmiṃ vatthusmiṃ.",
  "pli-tv-pvr2.10:11.8": "Ekā paññatti.",
  "pli-tv-pvr2.10:11.9": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:11.10": "dhuranikkhepe …pe…. #7",
  "pli-tv-pvr2.10:12.1": "Kismiñcideva adhikaraṇe paccākatāya bhikkhuniyā yāvatatiyaṃ samanubhāsanāya na paṭinissajjanapaccayā saṃghādiseso kattha paññattoti?",
  "pli-tv-pvr2.10:12.2": "Sāvatthiyaṃ paññatto.",
  "pli-tv-pvr2.10:12.3": "Kaṃ ārabbhāti?",
  "pli-tv-pvr2.10:12.4": "Caṇḍakāḷiṃ bhikkhuniṃ ārabbha.",
  "pli-tv-pvr2.10:12.5": "Kismiṃ vatthusminti?",
  "pli-tv-pvr2.10:12.6": "Caṇḍakāḷī bhikkhunī kismiñcideva adhikaraṇe paccākatā kupitā anattamanā evaṃ avaca—",
  "pli-tv-pvr2.10:12.7": "“chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti, tasmiṃ vatthusmiṃ.",
  "pli-tv-pvr2.10:12.8": "Ekā paññatti.",
  "pli-tv-pvr2.10:12.9": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:12.10": "dhuranikkhepe …pe…. #8",
  "pli-tv-pvr2.10:13.1": "Saṃsaṭṭhānaṃ bhikkhunīnaṃ yāvatatiyaṃ samanubhāsanāya na paṭinissajjanapaccayā saṃghādiseso kattha paññattoti?",
  "pli-tv-pvr2.10:13.2": "Sāvatthiyaṃ paññatto.",
  "pli-tv-pvr2.10:13.3": "Kaṃ ārabbhāti?",
  "pli-tv-pvr2.10:13.4": "Sambahulā bhikkhuniyo ārabbha.",
  "pli-tv-pvr2.10:13.5": "Kismiṃ vatthusminti?",
  "pli-tv-pvr2.10:13.6": "Sambahulā bhikkhuniyo saṃsaṭṭhā vihariṃsu, tasmiṃ vatthusmiṃ.",
  "pli-tv-pvr2.10:13.7": "Ekā paññatti.",
  "pli-tv-pvr2.10:13.8": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:13.9": "dhuranikkhepe …pe…. #9",
  "pli-tv-pvr2.10:14.1": "“Saṃsaṭṭhāva, ayye, tumhe viharatha.",
  "pli-tv-pvr2.10:14.2": "Mā tumhe nānā viharitthā”ti uyyojentiyā yāvatatiyaṃ samanubhāsanāya na paṭinissajjanapaccayā saṃghādiseso kattha paññattoti?",
  "pli-tv-pvr2.10:14.3": "Sāvatthiyaṃ paññatto.",
  "pli-tv-pvr2.10:14.4": "Kaṃ ārabbhāti?",
  "pli-tv-pvr2.10:14.5": "Thullanandaṃ bhikkhuniṃ ārabbha.",
  "pli-tv-pvr2.10:14.6": "Kismiṃ vatthusminti?",
  "pli-tv-pvr2.10:14.7": "Thullanandā bhikkhunī—",
  "pli-tv-pvr2.10:14.8": "“saṃsaṭṭhāva, ayye, tumhe viharatha.",
  "pli-tv-pvr2.10:14.9": "Mā tumhe nānā viharitthā”ti uyyojesi, tasmiṃ vatthusmiṃ.",
  "pli-tv-pvr2.10:14.10": "Ekā paññatti.",
  "pli-tv-pvr2.10:14.11": "Channaṃ āpattisamuṭṭhānānaṃ ekena samuṭṭhānena samuṭṭhāti—",
  "pli-tv-pvr2.10:14.12": "dhuranikkhepe …pe…. #10",
  "pli-tv-pvr2.10:15.1": "Dadhiṃ viññāpetvā bhuñjanapaccayā pāṭidesanīyaṃ kattha paññattanti?",
  "pli-tv-pvr2.10:15.2": "Sāvatthiyaṃ paññattaṃ.",
  "pli-tv-pvr2.10:15.3": "Kaṃ ārabbhāti?",
  "pli-tv-pvr2.10:15.4": "Chabbaggiyā bhikkhuniyo ārabbha.",
  "pli-tv-pvr2.10:15.5": "Kismiṃ vatthusminti?",
  "pli-tv-pvr2.10:15.6": "Chabbaggiyā bhikkhuniyo dadhiṃ viññāpetvā bhuñjiṃsu, tasmiṃ vatthusmiṃ.",
  "pli-tv-pvr2.10:15.7": "Ekā paññatti, ekā anupaññatti.",
  "pli-tv-pvr2.10:15.8": "Channaṃ āpattisamuṭṭhānānaṃ catūhi samuṭṭhānehi samuṭṭhāti …pe…. #11",
  "pli-tv-pvr2.10:16.1": "Katthapaññattivāro niṭṭhito paṭhamo.",
  "pli-tv-pvr2.10:16.2": "Katāpattivāra",
  "pli-tv-pvr2.10:16.3": "1. Pārājikakaṇḍa",
  "pli-tv-pvr2.10:17.1": "Kāyasaṃsaggaṃ sādiyanapaccayā kati āpattiyo āpajjati?",
  "pli-tv-pvr2.10:17.2": "Kāyasaṃsaggaṃ sādiyanapaccayā pañca āpattiyo āpajjati.",
  "pli-tv-pvr2.10:17.3": "Avassutā bhikkhunī avassutassa purisapuggalassa adhakkhakaṃ ubbhajāṇumaṇḍalaṃ gahaṇaṃ sādiyati, āpatti pārājikassa;",
  "pli-tv-pvr2.10:17.4": "bhikkhu kāyena kāyaṃ āmasati, āpatti saṃghādisesassa;",
  "pli-tv-pvr2.10:17.5": "kāyena kāyapaṭibaddhaṃ āmasati, āpatti thullaccayassa;",
  "pli-tv-pvr2.10:17.6": "kāyapaṭibaddhena kāyapaṭibaddhaṃ āmasati, āpatti dukkaṭassa;",
  "pli-tv-pvr2.10:17.7": "aṅgulipatodake pācittiyaṃ—",
  "pli-tv-pvr2.10:17.8": "kāyasaṃsaggaṃ sādiyanapaccayā imā pañca āpattiyo āpajjati. #1",
  "pli-tv-pvr2.10:18.1": "Vajjappaṭicchādanapaccayā kati āpattiyo āpajjati?",
  "pli-tv-pvr2.10:18.2": "Vajjappaṭicchādanapaccayā catasso āpattiyo āpajjati.",
  "pli-tv-pvr2.10:18.3": "Bhikkhunī jānaṃ pārājikaṃ dhammaṃ paṭicchādeti, āpatti pārājikassa;",
  "pli-tv-pvr2.10:18.4": "vematikā paṭicchādeti, āpatti thullaccayassa;",
  "pli-tv-pvr2.10:18.5": "bhikkhu saṃghādisesaṃ paṭicchādeti, āpatti pācittiyassa;",
  "pli-tv-pvr2.10:18.6": "ācāravipattiṃ paṭicchādeti, āpatti dukkaṭassa—",
  "pli-tv-pvr2.10:18.7": "vajjappaṭicchādanapaccayā imā catasso āpattiyo āpajjati. #2",
  "pli-tv-pvr2.10:19.1": "Yāvatatiyaṃ samanubhāsanāya na paṭinissajjanapaccayā kati āpattiyo āpajjati?",
  "pli-tv-pvr2.10:19.2": "Yāvatatiyaṃ samanubhāsanāya na paṭinissajjanapaccayā pañca āpattiyo āpajjati.",
  "pli-tv-pvr2.10:19.3": "Ukkhittānuvattikā bhikkhunī yāvatatiyaṃ samanubhāsanāya na paṭinissajjati, ñattiyā dukkaṭaṃ;",
  "pli-tv-pvr2.10:19.4": "dvīhi kammavācāhi thullaccayā;",
  "pli-tv-pvr2.10:19.5": "kammavācāpariyosāne āpatti pārājikassa;",
  "pli-tv-pvr2.10:19.6": "bhedakānuvattikā bhikkhunī yāvatatiyaṃ samanubhāsanāya na paṭinissajjati, āpatti saṃghādisesassa;",
  "pli-tv-pvr2.10:19.7": "pāpikāya diṭṭhiyā yāvatatiyaṃ samanubhāsanāya na paṭinissajjati, āpatti pācittiyassa—",
  "pli-tv-pvr2.10:19.8": "yāvatatiyaṃ samanubhāsanāya na paṭinissajjanapaccayā imā pañca āpattiyo āpajjati. #3",
  "pli-tv-pvr2.10:20.1": "Aṭṭhamaṃ vatthuṃ paripūraṇapaccayā kati āpattiyo āpajjati?",
  "pli-tv-pvr2.10:20.2": "Aṭṭhamaṃ vatthuṃ paripūraṇapaccayā tisso āpattiyo āpajjati.",
  "pli-tv-pvr2.10:20.3": "Purisena—",
  "pli-tv-pvr2.10:20.4": "“itthannāmaṃ okāsaṃ āgacchā”ti vuttā gacchati, āpatti dukkaṭassa;",
  "pli-tv-pvr2.10:20.5": "purisassa hatthapāsaṃ okkantamatte āpatti thullaccayassa;",
  "pli-tv-pvr2.10:20.6": "aṭṭhamaṃ vatthuṃ paripūreti, āpatti pārājikassa—",
  "pli-tv-pvr2.10:20.7": "aṭṭhamaṃ vatthuṃ paripūraṇapaccayā imā tisso āpattiyo āpajjati. #4",
  "pli-tv-pvr2.10:21.1": "Pārājikā niṭṭhitā.",
  "pli-tv-pvr2.10:21.2": "2. Saṃghādisesakaṇḍādi",
  "pli-tv-pvr2.10:22.1": "Ussayavādikā bhikkhunī aḍḍaṃ karaṇapaccayā tisso āpattiyo āpajjati.",
  "pli-tv-pvr2.10:22.2": "Ekassa āroceti, āpatti dukkaṭassa;",
  "pli-tv-pvr2.10:22.3": "dutiyassa āroceti, āpatti thullaccayassa;",
  "pli-tv-pvr2.10:22.4": "aḍḍapariyosāne āpatti saṃghādisesassa. #1",
  "pli-tv-pvr2.10:23.1": "Coriṃ vuṭṭhāpanapaccayā tisso āpattiyo āpajjati.",
  "pli-tv-pvr2.10:23.2": "Ñattiyā dukkaṭaṃ;",
  "pli-tv-pvr2.10:23.3": "dvīhi kammavācāhi thullaccayā;",
  "pli-tv-pvr2.10:23.4": "kammavācāpariyosāne āpatti saṃghādisesassa. #2",
  "pli-tv-pvr2.10:24.1": "Ekā gāmantaraṃ gamanapaccayā tisso āpattiyo āpajjati.",
  "pli-tv-pvr2.10:24.2": "Gacchati, āpatti dukkaṭassa;",
  "pli-tv-pvr2.10:24.3": "paṭhamaṃ pādaṃ parikkhepaṃ atikkāmeti, āpatti thullaccayassa;",
  "pli-tv-pvr2.10:24.4": "dutiyaṃ pādaṃ atikkāmeti, āpatti saṃghādisesassa. #3",
  "pli-tv-pvr2.10:25.1": "Samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāraṇapaccayā tisso āpattiyo āpajjati.",
  "pli-tv-pvr2.10:25.2": "Ñattiyā dukkaṭaṃ;",
  "pli-tv-pvr2.10:25.3": "dvīhi kammavācāhi thullaccayā;",
  "pli-tv-pvr2.10:25.4": "kammavācāpariyosāne āpatti saṃghādisesassa. #4",
  "pli-tv-pvr2.10:26.1": "Avassutā bhikkhunī avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā bhuñjanapaccayā tisso āpattiyo āpajjati.",
  "pli-tv-pvr2.10:26.2": "“Khādissāmi bhuñjissāmī”ti paṭiggaṇhāti, āpatti thullaccayassa;",
  "pli-tv-pvr2.10:26.3": "ajjhohāre ajjhohāre āpatti saṃghādisesassa;",
  "pli-tv-pvr2.10:26.4": "udakadantaponaṃ paṭiggaṇhāti, āpatti dukkaṭassa. #5",
  "pli-tv-pvr2.10:27.1": "“Kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā.",
  "pli-tv-pvr2.10:27.2": "Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā”ti, uyyojanapaccayā tisso āpattiyo āpajjati.",
  "pli-tv-pvr2.10:27.3": "Tassā vacanena khādissāmi bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:27.4": "ajjhohāre ajjhohāre āpatti thullaccayassa;",
  "pli-tv-pvr2.10:27.5": "bhojanapariyosāne āpatti saṃghādisesassa. #6",
  "pli-tv-pvr2.10:28.1": "Kupitā bhikkhunī yāvatatiyaṃ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:28.2": "Ñattiyā dukkaṭaṃ;",
  "pli-tv-pvr2.10:28.3": "dvīhi kammavācāhi thullaccayā;",
  "pli-tv-pvr2.10:28.4": "kammavācāpariyosāne āpatti saṃghādisesassa. #7",
  "pli-tv-pvr2.10:29.1": "Kismiñcideva adhikaraṇe paccākatā bhikkhunī yāvatatiyaṃ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:29.2": "Ñattiyā dukkaṭaṃ;",
  "pli-tv-pvr2.10:29.3": "dvīhi kammavācāhi thullaccayā;",
  "pli-tv-pvr2.10:29.4": "kammavācāpariyosāne āpatti saṃghādisesassa. #8",
  "pli-tv-pvr2.10:30.1": "Saṃsaṭṭhā bhikkhunī yāvatatiyaṃ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:30.2": "Ñattiyā dukkaṭaṃ;",
  "pli-tv-pvr2.10:30.3": "dvīhi kammavācāhi thullaccayā;",
  "pli-tv-pvr2.10:30.4": "kammavācāpariyosāne āpatti saṃghādisesassa. #9",
  "pli-tv-pvr2.10:31.1": "“Saṃsaṭṭhāva, ayye, tumhe viharatha, mā tumhe nānā viharitthā”ti uyyojentī yāvatatiyaṃ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:31.2": "Ñattiyā dukkaṭaṃ;",
  "pli-tv-pvr2.10:31.3": "dvīhi kammavācāhi thullaccayā;",
  "pli-tv-pvr2.10:31.4": "kammavācāpariyosāne āpatti saṃghādisesassa. #10",
  "pli-tv-pvr2.10:32.1": "Dasa saṃghādisesā niṭṭhitā.",
  "pli-tv-pvr2.10:33.1": "(Yathā heṭṭhā tathā vitthāretabbā paccayameva nānākaraṇaṃ)",
  "pli-tv-pvr2.10:34.1": "Dadhiṃ viññāpetvā bhuñjanapaccayā kati āpattiyo āpajjati?",
  "pli-tv-pvr2.10:34.2": "Dadhiṃ viññāpetvā bhuñjanapaccayā dve āpattiyo āpajjati.",
  "pli-tv-pvr2.10:34.3": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:34.4": "ajjhohāre ajjhohāre āpatti pāṭidesanīyassa—",
  "pli-tv-pvr2.10:34.5": "dadhiṃ viññāpetvā bhuñjanapaccayā imā dve āpattiyo āpajjati. #11",
  "pli-tv-pvr2.10:35.1": "Katāpattivāro niṭṭhito dutiyo."
}