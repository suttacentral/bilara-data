{
  "pli-tv-pvr1.10:0.1": "Parivāra",
  "pli-tv-pvr1.10:0.2": "Bhikkhuvibhaṅga",
  "pli-tv-pvr1.10:0.3": "Dutiyabhāga",
  "pli-tv-pvr1.10:0.4": "Katāpattivāra",
  "pli-tv-pvr1.10:0.5": "1. Pārājikakaṇḍa",
  "pli-tv-pvr1.10:1.1": "Methunaṃ dhammaṃ paṭisevanapaccayā kati āpattiyo āpajjati?",
  "pli-tv-pvr1.10:1.2": "Methunaṃ dhammaṃ paṭisevanapaccayā catasso āpattiyo āpajjati—",
  "pli-tv-pvr1.10:1.3": "akkhāyite sarīre methunaṃ dhammaṃ paṭisevati, āpatti pārājikassa;",
  "pli-tv-pvr1.10:1.4": "yebhuyyena khāyite sarīre methunaṃ dhammaṃ paṭisevati, āpatti thullaccayassa;",
  "pli-tv-pvr1.10:1.5": "vaṭṭakate mukhe acchupantaṃ aṅgajātaṃ paveseti, āpatti dukkaṭassa;",
  "pli-tv-pvr1.10:1.6": "jatumaṭṭhake pācittiyaṃ—",
  "pli-tv-pvr1.10:1.7": "methunaṃ dhammaṃ paṭisevanapaccayā imā catasso āpattiyo āpajjati. #1",
  "pli-tv-pvr1.10:2.1": "Adinnaṃ ādiyanapaccayā kati āpattiyo āpajjati?",
  "pli-tv-pvr1.10:2.2": "Adinnaṃ ādiyanapaccayā tisso āpattiyo āpajjati.",
  "pli-tv-pvr1.10:2.3": "Pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti pārājikassa;",
  "pli-tv-pvr1.10:2.4": "atirekamāsakaṃ vā ūnapañcamāsakaṃ vā agghanakaṃ adinnaṃ theyyasaṅkhātaṃ ādiyati, āpatti thullaccayassa;",
  "pli-tv-pvr1.10:2.5": "māsakaṃ vā ūnamāsakaṃ vā agghanakaṃ adinnaṃ theyyasaṅkhātaṃ ādiyati, āpatti dukkaṭassa—",
  "pli-tv-pvr1.10:2.6": "adinnaṃ ādiyanapaccayā imā tisso āpattiyo āpajjati. #2",
  "pli-tv-pvr1.10:3.1": "Sañcicca manussaviggahaṃ jīvitā voropanapaccayā kati āpattiyo āpajjati?",
  "pli-tv-pvr1.10:3.2": "Sañcicca manussaviggahaṃ jīvitā voropanapaccayā tisso āpattiyo āpajjati.",
  "pli-tv-pvr1.10:3.3": "Manussaṃ odissa opātaṃ khaṇati “papatitvā marissatī”ti, āpatti dukkaṭassa;",
  "pli-tv-pvr1.10:3.4": "papatite dukkhā vedanā uppajjati, āpatti thullaccayassa;",
  "pli-tv-pvr1.10:3.5": "marati, āpatti pārājikassa—",
  "pli-tv-pvr1.10:3.6": "sañcicca manussaviggahaṃ jīvitā voropanapaccayā imā tisso āpattiyo āpajjati. #3",
  "pli-tv-pvr1.10:4.1": "Asantaṃ abhūtaṃ uttarimanussadhammaṃ ullapanapaccayā kati āpattiyo āpajjati?",
  "pli-tv-pvr1.10:4.2": "Asantaṃ abhūtaṃ uttarimanussadhammaṃ ullapanapaccayā tisso āpattiyo āpajjati—",
  "pli-tv-pvr1.10:4.3": "pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa;",
  "pli-tv-pvr1.10:4.4": "“yo te vihāre vasati so bhikkhu arahā”ti bhaṇati, paṭivijānantassa āpatti thullaccayassa;",
  "pli-tv-pvr1.10:4.5": "na paṭivijānantassa āpatti dukkaṭassa—",
  "pli-tv-pvr1.10:4.6": "asantaṃ abhūtaṃ uttarimanussadhammaṃ ullapanapaccayā imā tisso āpattiyo āpajjati. #4",
  "pli-tv-pvr1.10:5.1": "Cattāro pārājikā niṭṭhitā.",
  "pli-tv-pvr1.10:5.2": "2. Saṃghādisesakaṇḍādi",
  "pli-tv-pvr1.10:6.1": "Upakkamitvā asucimocanapaccayā kati āpattiyo āpajjati?",
  "pli-tv-pvr1.10:6.2": "Upakkamitvā asucimocanapaccayā tisso āpattiyo āpajjati—",
  "pli-tv-pvr1.10:6.3": "ceteti upakkamati muccati, āpatti saṃghādisesassa;",
  "pli-tv-pvr1.10:6.4": "ceteti upakkamati na muccati, āpatti thullaccayassa;",
  "pli-tv-pvr1.10:6.5": "payoge dukkaṭaṃ—",
  "pli-tv-pvr1.10:6.6": "upakkamitvā asucimocanapaccayā imā tisso āpattiyo āpajjati. #1",
  "pli-tv-pvr1.10:7.1": "Kāyasaṃsaggaṃ samāpajjanapaccayā kati āpattiyo āpajjati?",
  "pli-tv-pvr1.10:7.2": "Kāyasaṃsaggaṃ samāpajjanapaccayā pañca āpattiyo āpajjati—",
  "pli-tv-pvr1.10:7.3": "avassutā bhikkhunī avassutassa purisapuggalassa adhakkhakaṃ ubbhajāṇumaṇḍalaṃ gahaṇaṃ sādiyati, āpatti pārājikassa;",
  "pli-tv-pvr1.10:7.4": "bhikkhu kāyena kāyaṃ āmasati, āpatti saṃghādisesassa;",
  "pli-tv-pvr1.10:7.5": "kāyena kāyapaṭibaddhaṃ āmasati, āpatti thullaccayassa;",
  "pli-tv-pvr1.10:7.6": "kāyapaṭibaddhena kāyapaṭibaddhaṃ āmasati, āpatti dukkaṭassa;",
  "pli-tv-pvr1.10:7.7": "aṅgulipatodake pācittiyaṃ—",
  "pli-tv-pvr1.10:7.8": "kāyasaṃsaggaṃ samāpajjanapaccayā imā pañca āpattiyo āpajjati. #2",
  "pli-tv-pvr1.10:8.1": "Mātugāmaṃ duṭṭhullāhi vācāhi obhāsanapaccayā tisso āpattiyo āpajjati—",
  "pli-tv-pvr1.10:8.2": "vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati, āpatti saṃghādisesassa;",
  "pli-tv-pvr1.10:8.3": "vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati, āpatti thullaccayassa;",
  "pli-tv-pvr1.10:8.4": "kāyapaṭibaddhaṃ ādissa vaṇṇampi bhaṇati avaṇṇampi bhaṇati, āpatti dukkaṭassa. #3",
  "pli-tv-pvr1.10:9.1": "Attakāmapāricariyāya vaṇṇaṃ bhāsanapaccayā tisso āpattiyo āpajjati—",
  "pli-tv-pvr1.10:9.2": "mātugāmassa santike attakāmapāricariyāya vaṇṇaṃ bhāsati, āpatti saṃghādisesassa;",
  "pli-tv-pvr1.10:9.3": "paṇḍakassa santike attakāmapāricariyāya vaṇṇaṃ bhāsati, āpatti thullaccayassa;",
  "pli-tv-pvr1.10:9.4": "tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa. #4",
  "pli-tv-pvr1.10:10.1": "Sañcarittaṃ samāpajjanapaccayā tisso āpattiyo āpajjati—",
  "pli-tv-pvr1.10:10.2": "paṭiggaṇhāti vīmaṃsati paccāharati, āpatti saṃghādisesassa;",
  "pli-tv-pvr1.10:10.3": "paṭiggaṇhāti vīmaṃsati na paccāharati, āpatti thullaccayassa;",
  "pli-tv-pvr1.10:10.4": "paṭiggaṇhāti na vīmaṃsati na paccāharati, āpatti dukkaṭassa. #5",
  "pli-tv-pvr1.10:11.1": "Saññācikāya kuṭiṃ kārāpanapaccayā tisso āpattiyo āpajjati—",
  "pli-tv-pvr1.10:11.2": "kārāpeti, payoge dukkaṭaṃ;",
  "pli-tv-pvr1.10:11.3": "ekaṃ piṇḍaṃ anāgate āpatti thullaccayassa;",
  "pli-tv-pvr1.10:11.4": "tasmiṃ piṇḍe āgate āpatti saṃghādisesassa. #6",
  "pli-tv-pvr1.10:12.1": "Mahallakaṃ vihāraṃ kārāpanapaccayā tisso āpattiyo āpajjati—",
  "pli-tv-pvr1.10:12.2": "kārāpeti, payoge dukkaṭaṃ;",
  "pli-tv-pvr1.10:12.3": "ekaṃ piṇḍaṃ anāgate, āpatti thullaccayassa;",
  "pli-tv-pvr1.10:12.4": "tasmiṃ piṇḍe āgate āpatti saṃghādisesassa. #7",
  "pli-tv-pvr1.10:13.1": "Bhikkhuṃ amūlakena pārājikena dhammena anuddhaṃsanapaccayā tisso āpattiyo āpajjati—",
  "pli-tv-pvr1.10:13.2": "anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa;",
  "pli-tv-pvr1.10:13.3": "okāsaṃ kārāpetvā akkosādhippāyo vadeti, āpatti omasavādassa. #8",
  "pli-tv-pvr1.10:14.1": "Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsanapaccayā tisso āpattiyo āpajjati—",
  "pli-tv-pvr1.10:14.2": "anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa;",
  "pli-tv-pvr1.10:14.3": "okāsaṃ kārāpetvā akkosādhippāyo vadeti, āpatti omasavādassa. #9",
  "pli-tv-pvr1.10:15.1": "Saṃghabhedako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—",
  "pli-tv-pvr1.10:15.2": "ñattiyā dukkaṭaṃ;",
  "pli-tv-pvr1.10:15.3": "dvīhi kammavācāhi thullaccayā;",
  "pli-tv-pvr1.10:15.4": "kammavācāpariyosāne āpatti saṃghādisesassa. #10",
  "pli-tv-pvr1.10:16.1": "Bhedakānuvattakā bhikkhū yāvatatiyaṃ samanubhāsanāya na paṭinissajjanapaccayā tisso āpattiyo āpajjanti—",
  "pli-tv-pvr1.10:16.2": "ñattiyā dukkaṭaṃ;",
  "pli-tv-pvr1.10:16.3": "dvīhi kammavācāhi thullaccayā;",
  "pli-tv-pvr1.10:16.4": "kammavācāpariyosāne āpatti saṃghādisesassa. #11",
  "pli-tv-pvr1.10:17.1": "Dubbaco bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—",
  "pli-tv-pvr1.10:17.2": "ñattiyā dukkaṭaṃ;",
  "pli-tv-pvr1.10:17.3": "dvīhi kammavācāhi thullaccayā;",
  "pli-tv-pvr1.10:17.4": "kammavācāpariyosāne āpatti saṃghādisesassa. #12",
  "pli-tv-pvr1.10:18.1": "Kuladūsako bhikkhu yāvatatiyaṃ samanubhāsanāya na paṭinissajjanapaccayā tisso āpattiyo āpajjati—",
  "pli-tv-pvr1.10:18.2": "ñattiyā dukkaṭaṃ;",
  "pli-tv-pvr1.10:18.3": "dvīhi kammavācāhi thullaccayā;",
  "pli-tv-pvr1.10:18.4": "kammavācāpariyosāne āpatti saṃghādisesassa …pe…. #13",
  "pli-tv-pvr1.10:19.1": "Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā kati āpattiyo āpajjati?",
  "pli-tv-pvr1.10:19.2": "Anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā ekaṃ āpattiṃ āpajjati.",
  "pli-tv-pvr1.10:19.3": "Dukkaṭaṃ—",
  "pli-tv-pvr1.10:19.4": "anādariyaṃ paṭicca udake uccāraṃ vā passāvaṃ vā kheḷaṃ vā karaṇapaccayā imaṃ ekaṃ āpattiṃ āpajjati. #14",
  "pli-tv-pvr1.10:20.1": "Katāpattivāro niṭṭhito dutiyo."
}