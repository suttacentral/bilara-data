{
  "pli-tv-pvr12:0.1": "Parivāra",
  "pli-tv-pvr12:0.2": "Aparagāthāsaṅgaṇika",
  "pli-tv-pvr12:0.3": "1. Codanādipucchāvissajjanā",
  "pli-tv-pvr12:1.1": "Codanā kimatthāya,",
  "pli-tv-pvr12:1.2": "Sāraṇā kissa kāraṇā;",
  "pli-tv-pvr12:1.3": "Saṃgho kimatthāya,",
  "pli-tv-pvr12:1.4": "Matikammaṃ pana kissa kāraṇā.",
  "pli-tv-pvr12:2.1": "Codanā sāraṇatthāya,",
  "pli-tv-pvr12:2.2": "Niggahatthāya sāraṇā;",
  "pli-tv-pvr12:2.3": "Saṃgho pariggahatthāya,",
  "pli-tv-pvr12:2.4": "Matikammaṃ pana pāṭiyekkaṃ.",
  "pli-tv-pvr12:3.1": "Mā kho turito abhaṇi,",
  "pli-tv-pvr12:3.2": "mā kho caṇḍikato bhaṇi;",
  "pli-tv-pvr12:3.3": "Mā kho paṭighaṃ janayi,",
  "pli-tv-pvr12:3.4": "sace anuvijjako tuvaṃ.",
  "pli-tv-pvr12:4.1": "Mā kho sahasā abhaṇi,",
  "pli-tv-pvr12:4.2": "Kathaṃ viggāhikaṃ anatthasaṃhitaṃ;",
  "pli-tv-pvr12:4.3": "Sutte vinaye anulome,",
  "pli-tv-pvr12:4.4": "Paññatte anulomike.",
  "pli-tv-pvr12:5.1": "Anuyogavattaṃ nisāmaya,",
  "pli-tv-pvr12:5.2": "Kusalena buddhimatā kataṃ;",
  "pli-tv-pvr12:5.3": "Suvuttaṃ sikkhāpadānulomikaṃ,",
  "pli-tv-pvr12:5.4": "Gatiṃ na nāsento samparāyikaṃ;",
  "pli-tv-pvr12:5.5": "Hitesī anuyuñjassu,",
  "pli-tv-pvr12:5.6": "Kālenatthūpasaṃhitaṃ.",
  "pli-tv-pvr12:6.1": "Cuditassa ca codakassa ca,",
  "pli-tv-pvr12:6.2": "Sahasā vohāraṃ mā padhāresi;",
  "pli-tv-pvr12:6.3": "Codako āha āpannoti,",
  "pli-tv-pvr12:6.4": "Cuditako āha anāpannoti.",
  "pli-tv-pvr12:7.1": "Ubho anukkhipanto,",
  "pli-tv-pvr12:7.2": "Paṭiññānusandhitena kāraye;",
  "pli-tv-pvr12:7.3": "Paṭiññā lajjīsu katā,",
  "pli-tv-pvr12:7.4": "Alajjīsu evaṃ na vijjati;",
  "pli-tv-pvr12:7.5": "Bahumpi alajjī bhāseyya,",
  "pli-tv-pvr12:7.6": "Vattānusandhitena kāraye.",
  "pli-tv-pvr12:8.1": "Alajjī kīdiso hoti,",
  "pli-tv-pvr12:8.2": "Paṭiññā yassa na rūhati;",
  "pli-tv-pvr12:8.3": "Etañca tāhaṃ pucchāmi,",
  "pli-tv-pvr12:8.4": "Kīdiso vuccati alajjī puggalo.",
  "pli-tv-pvr12:9.1": "Sañcicca āpattiṃ āpajjati,",
  "pli-tv-pvr12:9.2": "Āpattiṃ parigūhati;",
  "pli-tv-pvr12:9.3": "Agatigamanañca gacchati,",
  "pli-tv-pvr12:9.4": "Ediso vuccati alajjīpuggalo.",
  "pli-tv-pvr12:10.1": "Saccaṃ ahampi jānāmi,",
  "pli-tv-pvr12:10.2": "Ediso vuccati alajjīpuggalo;",
  "pli-tv-pvr12:10.3": "Aññañca tāhaṃ pucchāmi,",
  "pli-tv-pvr12:10.4": "Kīdiso vuccati lajjīpuggalo.",
  "pli-tv-pvr12:11.1": "Sañcicca āpattiṃ nāpajjati,",
  "pli-tv-pvr12:11.2": "Āpattiṃ na parigūhati;",
  "pli-tv-pvr12:11.3": "Agatigamanaṃ na gacchati,",
  "pli-tv-pvr12:11.4": "Ediso vuccati lajjīpuggalo.",
  "pli-tv-pvr12:12.1": "Saccaṃ ahampi jānāmi,",
  "pli-tv-pvr12:12.2": "Ediso vuccati lajjīpuggalo;",
  "pli-tv-pvr12:12.3": "Aññañca tāhaṃ pucchāmi,",
  "pli-tv-pvr12:12.4": "Kīdiso vuccati adhammacodako.",
  "pli-tv-pvr12:13.1": "Akālena codeti abhūtena,",
  "pli-tv-pvr12:13.2": "Pharusena anatthasaṃhitena;",
  "pli-tv-pvr12:13.3": "Dosantaro codeti no mettācitto,",
  "pli-tv-pvr12:13.4": "Ediso vuccati adhammacodako.",
  "pli-tv-pvr12:14.1": "Saccaṃ ahampi jānāmi,",
  "pli-tv-pvr12:14.2": "Ediso vuccati adhammacodako;",
  "pli-tv-pvr12:14.3": "Aññañca tāhaṃ pucchāmi,",
  "pli-tv-pvr12:14.4": "Kīdiso vuccati dhammacodako.",
  "pli-tv-pvr12:15.1": "Kālena codeti bhūtena,",
  "pli-tv-pvr12:15.2": "Saṇhena atthasaṃhitena;",
  "pli-tv-pvr12:15.3": "Mettācitto codeti no dosantaro,",
  "pli-tv-pvr12:15.4": "Ediso vuccati dhammacodako.",
  "pli-tv-pvr12:16.1": "Saccaṃ ahampi jānāmi,",
  "pli-tv-pvr12:16.2": "Ediso vuccati dhammacodako;",
  "pli-tv-pvr12:16.3": "Aññañca tāhaṃ pucchāmi,",
  "pli-tv-pvr12:16.4": "Kīdiso vuccati bālacodako.",
  "pli-tv-pvr12:17.1": "Pubbāparaṃ na jānāti,",
  "pli-tv-pvr12:17.2": "Pubbāparassa akovido;",
  "pli-tv-pvr12:17.3": "Anusandhivacanapathaṃ na jānāti,",
  "pli-tv-pvr12:17.4": "Anusandhivacanapathassa akovido;",
  "pli-tv-pvr12:17.5": "Ediso vuccati bālacodako.",
  "pli-tv-pvr12:18.1": "Saccaṃ ahampi jānāmi,",
  "pli-tv-pvr12:18.2": "Ediso vuccati bālacodako;",
  "pli-tv-pvr12:18.3": "Aññañca tāhaṃ pucchāmi,",
  "pli-tv-pvr12:18.4": "Kīdiso vuccati paṇḍitacodako.",
  "pli-tv-pvr12:19.1": "Pubbāparampi jānāti,",
  "pli-tv-pvr12:19.2": "Pubbāparassa kovido;",
  "pli-tv-pvr12:19.3": "Anusandhivacanapathaṃ jānāti,",
  "pli-tv-pvr12:19.4": "Anusandhivacanapathassa kovido;",
  "pli-tv-pvr12:19.5": "Ediso vuccati paṇḍitacodako.",
  "pli-tv-pvr12:20.1": "Saccaṃ ahampi jānāmi,",
  "pli-tv-pvr12:20.2": "Ediso vuccati paṇḍitacodako;",
  "pli-tv-pvr12:20.3": "Aññañca tāhaṃ pucchāmi,",
  "pli-tv-pvr12:20.4": "Codanā kinti vuccati.",
  "pli-tv-pvr12:21.1": "Sīlavipattiyā codeti,",
  "pli-tv-pvr12:21.2": "atho ācāradiṭṭhiyā;",
  "pli-tv-pvr12:21.3": "Ājīvenapi codeti,",
  "pli-tv-pvr12:21.4": "codanā tena vuccatīti.",
  "pli-tv-pvr12:22.1": "Aparaṃ gāthāsaṅgaṇikaṃ niṭṭhitaṃ."
}