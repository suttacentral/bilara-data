{
  "pli-tv-pvr2.2:0.1": "Parivāra",
  "pli-tv-pvr2.2:0.2": "Bhikkhunivibhaṅga",
  "pli-tv-pvr2.2:0.3": "Paṭhamabhāga",
  "pli-tv-pvr2.2:0.4": "Katāpattivāra",
  "pli-tv-pvr2.2:0.5": "1. Pārājikakaṇḍa",
  "pli-tv-pvr2.2:1.1": "Avassutā bhikkhunī avassutassa purisapuggalassa kāyasaṃsaggaṃ sādiyantī kati āpattiyo āpajjati?",
  "pli-tv-pvr2.2:1.2": "Avassutā bhikkhunī avassutassa purisapuggalassa kāyasaṃsaggaṃ sādiyantī tisso āpattiyo āpajjati.",
  "pli-tv-pvr2.2:1.3": "Adhakkhakaṃ ubbhajāṇumaṇḍalaṃ gahaṇaṃ sādiyati, āpatti pārājikassa;",
  "pli-tv-pvr2.2:1.4": "ubbhakkhakaṃ adhojāṇumaṇḍalaṃ gahaṇaṃ sādiyati, āpatti thullaccayassa;",
  "pli-tv-pvr2.2:1.5": "kāyapaṭibaddhaṃ gahaṇaṃ sādiyati, āpatti dukkaṭassa—",
  "pli-tv-pvr2.2:1.6": "avassutā bhikkhunī avassutassa purisapuggalassa kāyasaṃsaggaṃ sādiyantī imā tisso āpattiyo āpajjati. #1",
  "pli-tv-pvr2.2:2.1": "Vajjappaṭicchādikā bhikkhunī vajjaṃ paṭicchādentī kati āpattiyo āpajjati?",
  "pli-tv-pvr2.2:2.2": "Vajjappaṭicchādikā bhikkhunī vajjaṃ paṭicchādentī tisso āpattiyo āpajjati.",
  "pli-tv-pvr2.2:2.3": "Jānaṃ pārājikaṃ dhammaṃ paṭicchādeti, āpatti pārājikassa;",
  "pli-tv-pvr2.2:2.4": "vematikā paṭicchādeti, āpatti thullaccayassa;",
  "pli-tv-pvr2.2:2.5": "ācāravipattiṃ paṭicchādeti, āpatti dukkaṭassa—",
  "pli-tv-pvr2.2:2.6": "vajjappaṭicchādikā bhikkhunī vajjaṃ paṭicchādentī imā tisso āpattiyo āpajjati. #2",
  "pli-tv-pvr2.2:3.1": "Ukkhittānuvattikā bhikkhunī yāvatatiyaṃ samanubhāsanāya na paṭinissajjantī kati āpattiyo āpajjati?",
  "pli-tv-pvr2.2:3.2": "Ukkhittānuvattikā bhikkhunī yāvatatiyaṃ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:3.3": "Ñattiyā dukkaṭaṃ;",
  "pli-tv-pvr2.2:3.4": "dvīhi kammavācāhi thullaccayā;",
  "pli-tv-pvr2.2:3.5": "kammavācāpariyosāne āpatti pārājikassa—",
  "pli-tv-pvr2.2:3.6": "ukkhittānuvattikā bhikkhunī yāvatatiyaṃ samanubhāsanāya na paṭinissajjantī imā tisso āpattiyo āpajjati. #3",
  "pli-tv-pvr2.2:4.1": "Aṭṭhamaṃ vatthuṃ paripūrentī kati āpattiyo āpajjati?",
  "pli-tv-pvr2.2:4.2": "Aṭṭhamaṃ vatthuṃ paripūrentī tisso āpattiyo āpajjati.",
  "pli-tv-pvr2.2:4.3": "Purisena—",
  "pli-tv-pvr2.2:4.4": "“itthannāmaṃ okāsaṃ āgacchā”ti vuttā gacchati, āpatti dukkaṭassa;",
  "pli-tv-pvr2.2:4.5": "purisassa hatthapāsaṃ okkantamatte āpatti thullaccayassa;",
  "pli-tv-pvr2.2:4.6": "aṭṭhamaṃ vatthuṃ paripūreti, āpatti pārājikassa—",
  "pli-tv-pvr2.2:4.7": "aṭṭhamaṃ vatthuṃ paripūrentī imā tisso āpattiyo āpajjati. #4",
  "pli-tv-pvr2.2:5.1": "Pārājikā niṭṭhitā.",
  "pli-tv-pvr2.2:5.2": "2. Saṃghādisesakaṇḍa",
  "pli-tv-pvr2.2:6.1": "Ussayavādikā bhikkhunī aḍḍaṃ karontī tisso āpattiyo āpajjati.",
  "pli-tv-pvr2.2:6.2": "Ekassa āroceti, āpatti dukkaṭassa;",
  "pli-tv-pvr2.2:6.3": "dutiyassa āroceti, āpatti thullaccayassa;",
  "pli-tv-pvr2.2:6.4": "aḍḍapariyosāne āpatti saṃghādisesassa. #1",
  "pli-tv-pvr2.2:7.1": "Coriṃ vuṭṭhāpentī tisso āpattiyo āpajjati.",
  "pli-tv-pvr2.2:7.2": "Ñattiyā dukkaṭaṃ;",
  "pli-tv-pvr2.2:7.3": "dvīhi kammavācāhi thullaccayā;",
  "pli-tv-pvr2.2:7.4": "kammavācāpariyosāne āpatti saṃghādisesassa. #2",
  "pli-tv-pvr2.2:8.1": "Ekā gāmantaraṃ gacchantī tisso āpattiyo āpajjati.",
  "pli-tv-pvr2.2:8.2": "Gacchati, āpatti dukkaṭassa;",
  "pli-tv-pvr2.2:8.3": "paṭhamaṃ pādaṃ parikkhepaṃ atikkāmeti, āpatti thullaccayassa;",
  "pli-tv-pvr2.2:8.4": "dutiyaṃ pādaṃ atikkāmeti, āpatti saṃghādisesassa. #3",
  "pli-tv-pvr2.2:9.1": "Samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osārentī tisso āpattiyo āpajjati.",
  "pli-tv-pvr2.2:9.2": "Ñattiyā dukkaṭaṃ;",
  "pli-tv-pvr2.2:9.3": "dvīhi kammavācāhi thullaccayā;",
  "pli-tv-pvr2.2:9.4": "kammavācāpariyosāne āpatti saṃghādisesassa. #4",
  "pli-tv-pvr2.2:10.1": "Avassutā bhikkhunī avassutassa purisapuggalassa hatthato khādanīyaṃ vā bhojanīyaṃ vā sahatthā paṭiggahetvā bhuñjantī tisso āpattiyo āpajjati.",
  "pli-tv-pvr2.2:10.2": "“Khādissāmi bhuñjissāmī”ti paṭiggaṇhāti, āpatti thullaccayassa;",
  "pli-tv-pvr2.2:10.3": "ajjhohāre ajjhohāre āpatti saṃghādisesassa;",
  "pli-tv-pvr2.2:10.4": "udakadantaponaṃ paṭiggaṇhāti, āpatti dukkaṭassa. #5",
  "pli-tv-pvr2.2:11.1": "“Kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā.",
  "pli-tv-pvr2.2:11.2": "Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā, taṃ tvaṃ sahatthā paṭiggahetvā khāda vā bhuñja vā”ti uyyojentī tisso āpattiyo āpajjati.",
  "pli-tv-pvr2.2:11.3": "Tassā vacanena khādissāmi bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:11.4": "ajjhohāre ajjhohāre āpatti thullaccayassa;",
  "pli-tv-pvr2.2:11.5": "bhojanapariyosāne āpatti saṃghādisesassa. #6",
  "pli-tv-pvr2.2:12.1": "Kupitā bhikkhunī yāvatatiyaṃ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:12.2": "Ñattiyā dukkaṭaṃ;",
  "pli-tv-pvr2.2:12.3": "dvīhi kammavācāhi thullaccayā;",
  "pli-tv-pvr2.2:12.4": "kammavācāpariyosāne āpatti saṃghādisesassa. #7",
  "pli-tv-pvr2.2:13.1": "Kismiñcideva adhikaraṇe paccākatā bhikkhunī yāvatatiyaṃ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:13.2": "Ñattiyā dukkaṭaṃ;",
  "pli-tv-pvr2.2:13.3": "dvīhi kammavācāhi thullaccayā;",
  "pli-tv-pvr2.2:13.4": "kammavācāpariyosāne āpatti saṃghādisesassa. #8",
  "pli-tv-pvr2.2:14.1": "Saṃsaṭṭhā bhikkhuniyo yāvatatiyaṃ samanubhāsanāya na paṭinissajjantiyo tisso āpattiyo āpajjanti.",
  "pli-tv-pvr2.2:14.2": "Ñattiyā dukkaṭaṃ;",
  "pli-tv-pvr2.2:14.3": "dvīhi kammavācāhi thullaccayā;",
  "pli-tv-pvr2.2:14.4": "kammavācāpariyosāne āpatti saṃghādisesassa. #9",
  "pli-tv-pvr2.2:15.1": "“Saṃsaṭṭhāva, ayye, tumhe viharatha.",
  "pli-tv-pvr2.2:15.2": "Mā tumhe nānā viharitthā”ti uyyojentī yāvatatiyaṃ samanubhāsanāya na paṭinissajjantī tisso āpattiyo āpajjati.",
  "pli-tv-pvr2.2:15.3": "Ñattiyā dukkaṭaṃ;",
  "pli-tv-pvr2.2:15.4": "dvīhi kammavācāhi thullaccayā;",
  "pli-tv-pvr2.2:15.5": "kammavācāpariyosāne āpatti saṃghādisesassa. #10",
  "pli-tv-pvr2.2:16.1": "Saṃghādisesā niṭṭhitā.",
  "pli-tv-pvr2.2:16.2": "3. Nissaggiyakaṇḍa",
  "pli-tv-pvr2.2:17.1": "Pattasannicayaṃ karontī ekaṃ āpattiṃ āpajjati.",
  "pli-tv-pvr2.2:17.2": "Nissaggiyaṃ pācittiyaṃ. #1",
  "pli-tv-pvr2.2:18.1": "Akālacīvaraṃ “kālacīvaran”ti adhiṭṭhahitvā bhājāpentī dve āpattiyo āpajjati.",
  "pli-tv-pvr2.2:18.2": "Bhājāpeti, payoge dukkaṭaṃ;",
  "pli-tv-pvr2.2:18.3": "bhājāpite nissaggiyaṃ pācittiyaṃ. #2",
  "pli-tv-pvr2.2:19.1": "Bhikkhuniyā saddhiṃ cīvaraṃ parivattetvā acchindantī dve āpattiyo āpajjati.",
  "pli-tv-pvr2.2:19.2": "Acchindati, payoge dukkaṭaṃ;",
  "pli-tv-pvr2.2:19.3": "acchinne nissaggiyaṃ pācittiyaṃ. #3",
  "pli-tv-pvr2.2:20.1": "Aññaṃ viññāpetvā aññaṃ viññāpentī dve āpattiyo āpajjati.",
  "pli-tv-pvr2.2:20.2": "Viññāpeti, payoge dukkaṭaṃ;",
  "pli-tv-pvr2.2:20.3": "viññāpite nissaggiyaṃ pācittiyaṃ. #4",
  "pli-tv-pvr2.2:21.1": "Aññaṃ cetāpetvā aññaṃ cetāpentī dve āpattiyo āpajjati.",
  "pli-tv-pvr2.2:21.2": "Cetāpeti, payoge dukkaṭaṃ;",
  "pli-tv-pvr2.2:21.3": "cetāpite nissaggiyaṃ pācittiyaṃ. #5",
  "pli-tv-pvr2.2:22.1": "Aññadatthikena parikkhārena aññuddisikena saṃghikena aññaṃ cetāpentī dve āpattiyo āpajjati.",
  "pli-tv-pvr2.2:22.2": "Cetāpeti, payoge dukkaṭaṃ;",
  "pli-tv-pvr2.2:22.3": "cetāpite nissaggiyaṃ pācittiyaṃ. #6",
  "pli-tv-pvr2.2:23.1": "Aññadatthikena parikkhārena aññuddisikena saṃghikena saṃyācikena aññaṃ cetāpentī dve āpattiyo āpajjati.",
  "pli-tv-pvr2.2:23.2": "Cetāpeti, payoge dukkaṭaṃ;",
  "pli-tv-pvr2.2:23.3": "cetāpite nissaggiyaṃ pācittiyaṃ. #7",
  "pli-tv-pvr2.2:24.1": "Aññadatthikena parikkhārena aññuddisikena mahājanikena aññaṃ cetāpentī dve āpattiyo āpajjati.",
  "pli-tv-pvr2.2:24.2": "Cetāpeti, payoge dukkaṭaṃ;",
  "pli-tv-pvr2.2:24.3": "cetāpite nissaggiyaṃ pācittiyaṃ. #8",
  "pli-tv-pvr2.2:25.1": "Aññadatthikena parikkhārena aññuddisikena mahājanikena saṃyācikena aññaṃ cetāpentī dve āpattiyo āpajjati.",
  "pli-tv-pvr2.2:25.2": "Cetāpeti, payoge dukkaṭaṃ;",
  "pli-tv-pvr2.2:25.3": "cetāpite nissaggiyaṃ pācittiyaṃ. #9",
  "pli-tv-pvr2.2:26.1": "Aññadatthikena parikkhārena aññuddisikena puggalikena saṃyācikena aññaṃ cetāpentī dve āpattiyo āpajjati.",
  "pli-tv-pvr2.2:26.2": "Cetāpeti, payoge dukkaṭaṃ;",
  "pli-tv-pvr2.2:26.3": "cetāpite nissaggiyaṃ pācittiyaṃ. #10",
  "pli-tv-pvr2.2:27.1": "Atirekacatukkaṃsaparamaṃ garupāvuraṇaṃ cetāpentī dve āpattiyo āpajjati.",
  "pli-tv-pvr2.2:27.2": "Cetāpeti, payoge dukkaṭaṃ;",
  "pli-tv-pvr2.2:27.3": "cetāpite nissaggiyaṃ pācittiyaṃ. #11",
  "pli-tv-pvr2.2:28.1": "Atirekaaḍḍhateyyakaṃsaparamaṃ lahupāvuraṇaṃ cetāpentī dve āpattiyo āpajjati.",
  "pli-tv-pvr2.2:28.2": "Cetāpeti, payoge dukkaṭaṃ;",
  "pli-tv-pvr2.2:28.3": "cetāpite nissaggiyaṃ pācittiyaṃ. #12",
  "pli-tv-pvr2.2:29.1": "Nissaggiyā pācittiyā niṭṭhitā.",
  "pli-tv-pvr2.2:29.2": "4. 4 Pācittiyakaṇḍa",
  "pli-tv-pvr2.2:29.3": "4.1. Lasuṇavagga",
  "pli-tv-pvr2.2:30.1": "Lasuṇaṃ khādantī dve āpattiyo āpajjati.",
  "pli-tv-pvr2.2:30.2": "Khādissāmīti paṭiggaṇhāti, āpatti dukkaṭassa;",
  "pli-tv-pvr2.2:30.3": "ajjhohāre ajjhohāre āpatti pācittiyassa. #1",
  "pli-tv-pvr2.2:31.1": "Sambādhe lomaṃ saṃharāpentī dve āpattiyo āpajjati.",
  "pli-tv-pvr2.2:31.2": "Saṃharāpeti, payoge dukkaṭaṃ;",
  "pli-tv-pvr2.2:31.3": "saṃharāpite āpatti pācittiyassa. #2",
  "pli-tv-pvr2.2:32.1": "Talaghātakaṃ karontī dve āpattiyo āpajjati.",
  "pli-tv-pvr2.2:32.2": "Karoti, payoge dukkaṭaṃ;",
  "pli-tv-pvr2.2:32.3": "kate āpatti pācittiyassa. #3",
  "pli-tv-pvr2.2:33.1": "Jatumaṭṭhakaṃ ādiyantī dve āpattiyo āpajjati.",
  "pli-tv-pvr2.2:33.2": "Ādiyati, payoge dukkaṭaṃ, ādinne āpatti pācittiyassa. #4",
  "pli-tv-pvr2.2:34.1": "Atirekadvaṅgulapabbaparamaṃ udakasuddhikaṃ ādiyantī dve āpattiyo āpajjati.",
  "pli-tv-pvr2.2:34.2": "Ādiyati, payoge dukkaṭaṃ;",
  "pli-tv-pvr2.2:34.3": "ādinne āpatti pācittiyassa. #5",
  "pli-tv-pvr2.2:35.1": "Bhikkhussa bhuñjantassa pānīyena vā vidhūpanena vā upatiṭṭhantī dve āpattiyo āpajjati.",
  "pli-tv-pvr2.2:35.2": "Hatthapāse tiṭṭhati, āpatti pācittiyassa;",
  "pli-tv-pvr2.2:35.3": "hatthapāsaṃ vijahitvā tiṭṭhati, āpatti dukkaṭassa. #6",
  "pli-tv-pvr2.2:36.1": "Āmakadhaññaṃ viññāpetvā bhuñjantī dve āpattiyo āpajjati.",
  "pli-tv-pvr2.2:36.2": "“Bhuñjissāmī”ti paṭiggaṇhāti, āpatti dukkaṭassa;",
  "pli-tv-pvr2.2:36.3": "ajjhohāre ajjhohāre āpatti pācittiyassa. #7",
  "pli-tv-pvr2.2:37.1": "Uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍentī dve āpattiyo āpajjati.",
  "pli-tv-pvr2.2:37.2": "Chaḍḍeti, payoge dukkaṭaṃ;",
  "pli-tv-pvr2.2:37.3": "chaḍḍite āpatti pācittiyassa. #8",
  "pli-tv-pvr2.2:38.1": "Uccāraṃ vā passāvaṃ vā saṅkāraṃ vā vighāsaṃ vā harite chaḍḍentī dve āpattiyo āpajjati.",
  "pli-tv-pvr2.2:38.2": "Chaḍḍeti, payoge dukkaṭaṃ;",
  "pli-tv-pvr2.2:38.3": "chaḍḍite āpatti pācittiyassa. #9",
  "pli-tv-pvr2.2:39.1": "Naccaṃ vā gītaṃ vā vāditaṃ vā dassanāya gacchantī dve āpattiyo āpajjati.",
  "pli-tv-pvr2.2:39.2": "Gacchati, āpatti dukkaṭassa;",
  "pli-tv-pvr2.2:39.3": "yattha ṭhitā passati vā suṇāti vā, āpatti pācittiyassa. #10",
  "pli-tv-pvr2.2:40.1": "Lasuṇavaggo paṭhamo.",
  "pli-tv-pvr2.2:40.2": "4.2. Rattandhakāravagga",
  "pli-tv-pvr2.2:41.1": "Rattandhakāre appadīpe purisena saddhiṃ ekenekā santiṭṭhantī dve āpattiyo āpajjati.",
  "pli-tv-pvr2.2:41.2": "Hatthapāse tiṭṭhati, āpatti pācittiyassa;",
  "pli-tv-pvr2.2:41.3": "hatthapāsaṃ vijahitvā tiṭṭhati, āpatti dukkaṭassa. #1",
  "pli-tv-pvr2.2:42.1": "Paṭicchanne okāse purisena saddhiṃ ekenekā santiṭṭhantī dve āpattiyo āpajjati.",
  "pli-tv-pvr2.2:42.2": "Hatthapāse tiṭṭhati, āpatti pācittiyassa;",
  "pli-tv-pvr2.2:42.3": "hatthapāsaṃ vijahitvā tiṭṭhati, āpatti dukkaṭassa. #2",
  "pli-tv-pvr2.2:43.1": "Ajjhokāse purisena saddhiṃ ekenekā santiṭṭhantī dve āpattiyo āpajjati.",
  "pli-tv-pvr2.2:43.2": "Hatthapāse tiṭṭhati, āpatti pācittiyassa;",
  "pli-tv-pvr2.2:43.3": "hatthapāsaṃ vijahitvā tiṭṭhati, āpatti dukkaṭassa. #3",
  "pli-tv-pvr2.2:44.1": "Rathikāya vā byūhe vā siṅghāṭake vā purisena saddhiṃ ekenekā santiṭṭhantī dve āpattiyo āpajjati.",
  "pli-tv-pvr2.2:44.2": "Hatthapāse tiṭṭhati, āpatti pācittiyassa;",
  "pli-tv-pvr2.2:44.3": "hatthapāsaṃ vijahitvā tiṭṭhati, āpatti dukkaṭassa. #4",
  "pli-tv-pvr2.2:45.1": "Purebhattaṃ kulāni upasaṅkamitvā āsane nisīditvā sāmike anāpucchā pakkamantī dve āpattiyo āpajjati.",
  "pli-tv-pvr2.2:45.2": "Paṭhamaṃ pādaṃ anovassakaṃ atikkāmeti, āpatti dukkaṭassa;",
  "pli-tv-pvr2.2:45.3": "dutiyaṃ pādaṃ atikkāmeti, āpatti pācittiyassa. #5",
  "pli-tv-pvr2.2:46.1": "Pacchābhattaṃ kulāni upasaṅkamitvā sāmike anāpucchā āsane nisīdantī dve āpattiyo āpajjati.",
  "pli-tv-pvr2.2:46.2": "Nisīdati, payoge dukkaṭaṃ;",
  "pli-tv-pvr2.2:46.3": "nisinne āpatti pācittiyassa. #6",
  "pli-tv-pvr2.2:47.1": "Vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdantī dve āpattiyo āpajjati.",
  "pli-tv-pvr2.2:47.2": "Abhinisīdati, payoge dukkaṭaṃ;",
  "pli-tv-pvr2.2:47.3": "abhinisinne āpatti pācittiyassa. #7",
  "pli-tv-pvr2.2:48.1": "Duggahitena dūpadhāritena paraṃ ujjhāpentī dve āpattiyo āpajjati.",
  "pli-tv-pvr2.2:48.2": "Ujjhāpeti, payoge dukkaṭaṃ;",
  "pli-tv-pvr2.2:48.3": "ujjhāpite āpatti pācittiyassa. #8",
  "pli-tv-pvr2.2:49.1": "Attānaṃ vā paraṃ vā nirayena vā brahmacariyena vā abhisapantī dve āpattiyo āpajjati.",
  "pli-tv-pvr2.2:49.2": "Abhisapati, payoge dukkaṭaṃ;",
  "pli-tv-pvr2.2:49.3": "abhisapite āpatti pācittiyassa. #9",
  "pli-tv-pvr2.2:50.1": "Attānaṃ vadhitvā vadhitvā rodantī dve āpattiyo āpajjati.",
  "pli-tv-pvr2.2:50.2": "Vadhati rodati, āpatti pācittiyassa;",
  "pli-tv-pvr2.2:50.3": "vadhati na rodati, āpatti dukkaṭassa. #10",
  "pli-tv-pvr2.2:51.1": "Rattandhakāravaggo dutiyo.",
  "pli-tv-pvr2.2:51.2": "4.3. Nahānavagga",
  "pli-tv-pvr2.2:52.1": "Naggā nahāyantī dve āpattiyo āpajjati.",
  "pli-tv-pvr2.2:52.2": "Nahāyati, payoge dukkaṭaṃ;",
  "pli-tv-pvr2.2:52.3": "nahānapariyosāne āpatti pācittiyassa. #1",
  "pli-tv-pvr2.2:53.1": "Pamāṇātikkantaṃ udakasāṭikaṃ kārāpentī dve āpattiyo āpajjati.",
  "pli-tv-pvr2.2:53.2": "Kārāpeti, payoge dukkaṭaṃ;",
  "pli-tv-pvr2.2:53.3": "kārāpite, āpatti pācittiyassa. #2",
  "pli-tv-pvr2.2:54.1": "Bhikkhuniyā cīvaraṃ visibbetvā vā visibbāpetvā vā neva sibbentī na sibbāpanāya ussukkaṃ karontī ekaṃ āpattiṃ āpajjati.",
  "pli-tv-pvr2.2:54.2": "Pācittiyaṃ. #3",
  "pli-tv-pvr2.2:55.1": "Pañcāhikaṃ saṅghāṭicāraṃ atikkāmentī ekaṃ āpattiṃ āpajjati.",
  "pli-tv-pvr2.2:55.2": "Pācittiyaṃ. #4",
  "pli-tv-pvr2.2:56.1": "Cīvarasaṅkamanīyaṃ dhārentī dve āpattiyo āpajjati.",
  "pli-tv-pvr2.2:56.2": "Dhāreti, payoge dukkaṭaṃ;",
  "pli-tv-pvr2.2:56.3": "dhārite, āpatti pācittiyassa. #5",
  "pli-tv-pvr2.2:57.1": "Gaṇassa cīvaralābhaṃ antarāyaṃ karontī dve āpattiyo āpajjati.",
  "pli-tv-pvr2.2:57.2": "Karoti, payoge dukkaṭaṃ;",
  "pli-tv-pvr2.2:57.3": "kate, āpatti pācittiyassa. #6",
  "pli-tv-pvr2.2:58.1": "Dhammikaṃ cīvaravibhaṅgaṃ paṭibāhantī dve āpattiyo āpajjati.",
  "pli-tv-pvr2.2:58.2": "Paṭibāhati, payoge dukkaṭaṃ;",
  "pli-tv-pvr2.2:58.3": "paṭibāhite, āpatti pācittiyassa. #7",
  "pli-tv-pvr2.2:59.1": "Agārikassa vā paribbājakassa vā paribbājikāya vā samaṇacīvaraṃ dentī dve āpattiyo āpajjati.",
  "pli-tv-pvr2.2:59.2": "Deti, payoge dukkaṭaṃ;",
  "pli-tv-pvr2.2:59.3": "dinne, āpatti pācittiyassa. #8",
  "pli-tv-pvr2.2:60.1": "Dubbalacīvarapaccāsāya cīvarakālasamayaṃ atikkāmentī dve āpattiyo āpajjati.",
  "pli-tv-pvr2.2:60.2": "Atikkāmeti, payoge dukkaṭaṃ;",
  "pli-tv-pvr2.2:60.3": "atikkāmite, āpatti pācittiyassa. #9",
  "pli-tv-pvr2.2:61.1": "Dhammikaṃ kathinuddhāraṃ paṭibāhantī dve āpattiyo āpajjati.",
  "pli-tv-pvr2.2:61.2": "Paṭibāhati, payoge dukkaṭaṃ;",
  "pli-tv-pvr2.2:61.3": "paṭibāhite, āpatti pācittiyassa. #10",
  "pli-tv-pvr2.2:62.1": "Nahānavaggo tatiyo.",
  "pli-tv-pvr2.2:62.2": "4.4. Tuvaṭṭavagga",
  "pli-tv-pvr2.2:63.1": "Dve bhikkhuniyo ekamañce tuvaṭṭentiyo dve āpattiyo āpajjanti.",
  "pli-tv-pvr2.2:63.2": "Nipajjanti, payoge dukkaṭaṃ;",
  "pli-tv-pvr2.2:63.3": "nipanne, āpatti pācittiyassa. #1",
  "pli-tv-pvr2.2:64.1": "Dve bhikkhuniyo ekattharaṇapāvuraṇā tuvaṭṭentiyo dve āpattiyo āpajjanti.",
  "pli-tv-pvr2.2:64.2": "Nipajjanti, payoge dukkaṭaṃ;",
  "pli-tv-pvr2.2:64.3": "nipanne, āpatti pācittiyassa. #2",
  "pli-tv-pvr2.2:65.1": "Bhikkhuniyā sañcicca aphāsuṃ karontī dve āpattiyo āpajjati.",
  "pli-tv-pvr2.2:65.2": "Karoti, payoge dukkaṭaṃ;",
  "pli-tv-pvr2.2:65.3": "kate, āpatti pācittiyassa. #3",
  "pli-tv-pvr2.2:66.1": "Dukkhitaṃ sahajīviniṃ neva upaṭṭhentī na upaṭṭhāpanāya ussukkaṃ karontī ekaṃ āpattiṃ āpajjati.",
  "pli-tv-pvr2.2:66.2": "Pācittiyaṃ. #4",
  "pli-tv-pvr2.2:67.1": "Bhikkhuniyā upassayaṃ datvā kupitā anattamanā nikkaḍḍhantī dve āpattiyo āpajjati.",
  "pli-tv-pvr2.2:67.2": "Nikkaḍḍhati, payoge dukkaṭaṃ;",
  "pli-tv-pvr2.2:67.3": "nikkaḍḍhite, āpatti pācittiyassa. #5",
  "pli-tv-pvr2.2:68.1": "Saṃsaṭṭhā bhikkhunī yāvatatiyaṃ samanubhāsanāya na paṭinissajjantī dve āpattiyo āpajjati.",
  "pli-tv-pvr2.2:68.2": "Ñattiyā dukkaṭaṃ;",
  "pli-tv-pvr2.2:68.3": "kammavācāpariyosāne āpatti pācittiyassa. #6",
  "pli-tv-pvr2.2:69.1": "Antoraṭṭhe sāsaṅkasammate sappaṭibhaye asatthikā cārikaṃ carantī dve āpattiyo āpajjati.",
  "pli-tv-pvr2.2:69.2": "Paṭipajjati, payoge dukkaṭaṃ;",
  "pli-tv-pvr2.2:69.3": "paṭipanne, āpatti pācittiyassa. #7",
  "pli-tv-pvr2.2:70.1": "Tiroraṭṭhe sāsaṅkasammate sappaṭibhaye asatthikā cārikaṃ carantī dve āpattiyo āpajjati.",
  "pli-tv-pvr2.2:70.2": "Paṭipajjati, payoge dukkaṭaṃ;",
  "pli-tv-pvr2.2:70.3": "paṭipanne, āpatti pācittiyassa. #8",
  "pli-tv-pvr2.2:71.1": "Antovassaṃ cārikaṃ carantī dve āpattiyo āpajjati.",
  "pli-tv-pvr2.2:71.2": "Paṭipajjati, payoge dukkaṭaṃ;",
  "pli-tv-pvr2.2:71.3": "paṭipanne, āpatti pācittiyassa. #9",
  "pli-tv-pvr2.2:72.1": "Vassaṃvuṭṭhā bhikkhunī cārikaṃ na pakkamantī ekaṃ āpattiṃ āpajjati.",
  "pli-tv-pvr2.2:72.2": "Pācittiyaṃ. #10",
  "pli-tv-pvr2.2:73.1": "Tuvaṭṭavaggo catuttho.",
  "pli-tv-pvr2.2:73.2": "4.5. Cittāgāravagga",
  "pli-tv-pvr2.2:74.1": "Rājāgāraṃ vā cittāgāraṃ vā ārāmaṃ vā uyyānaṃ vā pokkharaṇiṃ vā dassanāya gacchantī dve āpattiyo āpajjati.",
  "pli-tv-pvr2.2:74.2": "Gacchati, āpatti dukkaṭassa;",
  "pli-tv-pvr2.2:74.3": "yattha ṭhitā passati, āpatti pācittiyassa. #1",
  "pli-tv-pvr2.2:75.1": "Āsandiṃ vā pallaṅkaṃ vā paribhuñjantī dve āpattiyo āpajjati.",
  "pli-tv-pvr2.2:75.2": "Paribhuñjati, payoge dukkaṭaṃ;",
  "pli-tv-pvr2.2:75.3": "paribhutte, āpatti pācittiyassa. #2",
  "pli-tv-pvr2.2:76.1": "Suttaṃ kantantī dve āpattiyo āpajjati.",
  "pli-tv-pvr2.2:76.2": "Kantati, payoge dukkaṭaṃ;",
  "pli-tv-pvr2.2:76.3": "ujjavujjave, āpatti pācittiyassa. #3",
  "pli-tv-pvr2.2:77.1": "Gihiveyyāvaccaṃ karontī dve āpattiyo āpajjati.",
  "pli-tv-pvr2.2:77.2": "Karoti, payoge dukkaṭaṃ;",
  "pli-tv-pvr2.2:77.3": "kate, āpatti pācittiyassa. #4",
  "pli-tv-pvr2.2:78.1": "Bhikkhuniyā—",
  "pli-tv-pvr2.2:78.2": "“ehāyye, imaṃ adhikaraṇaṃ vūpasamehī”ti vuccamānā—",
  "pli-tv-pvr2.2:78.3": "“sādhū”ti paṭissuṇitvā neva vūpasamentī na vūpasamāya ussukkaṃ karontī ekaṃ āpattiṃ āpajjati.",
  "pli-tv-pvr2.2:78.4": "Pācittiyaṃ. #5",
  "pli-tv-pvr2.2:79.1": "Agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dentī dve āpattiyo āpajjati.",
  "pli-tv-pvr2.2:79.2": "Deti, payoge dukkaṭaṃ;",
  "pli-tv-pvr2.2:79.3": "dinne, āpatti pācittiyassa. #6",
  "pli-tv-pvr2.2:80.1": "Āvasathacīvaraṃ anissajjitvā paribhuñjantī dve āpattiyo āpajjati.",
  "pli-tv-pvr2.2:80.2": "Paribhuñjati, payoge dukkaṭaṃ;",
  "pli-tv-pvr2.2:80.3": "paribhutte, āpatti pācittiyassa. #7",
  "pli-tv-pvr2.2:81.1": "Āvasathaṃ anissajjitvā cārikaṃ pakkamantī dve āpattiyo āpajjati.",
  "pli-tv-pvr2.2:81.2": "Paṭhamaṃ pādaṃ parikkhepaṃ atikkāmeti, āpatti dukkaṭassa;",
  "pli-tv-pvr2.2:81.3": "dutiyaṃ pādaṃ atikkāmeti, āpatti pācittiyassa. #8",
  "pli-tv-pvr2.2:82.1": "Tiracchānavijjaṃ pariyāpuṇantī dve āpattiyo āpajjati.",
  "pli-tv-pvr2.2:82.2": "Pariyāpuṇāti, payoge dukkaṭaṃ;",
  "pli-tv-pvr2.2:82.3": "pade pade āpatti pācittiyassa. #9",
  "pli-tv-pvr2.2:83.1": "Tiracchānavijjaṃ vācentī dve āpattiyo āpajjati.",
  "pli-tv-pvr2.2:83.2": "Vāceti, payoge dukkaṭaṃ;",
  "pli-tv-pvr2.2:83.3": "pade pade āpatti pācittiyassa. #10",
  "pli-tv-pvr2.2:84.1": "Cittāgāravaggo pañcamo.",
  "pli-tv-pvr2.2:84.2": "4.6. Ārāmavagga",
  "pli-tv-pvr2.2:85.1": "Jānaṃ sabhikkhukaṃ ārāmaṃ anāpucchā pavisantī dve āpattiyo āpajjati.",
  "pli-tv-pvr2.2:85.2": "Paṭhamaṃ pādaṃ parikkhepaṃ atikkāmeti, āpatti dukkaṭassa;",
  "pli-tv-pvr2.2:85.3": "dutiyaṃ pādaṃ atikkāmeti, āpatti pācittiyassa. #1",
  "pli-tv-pvr2.2:86.1": "Bhikkhuṃ akkosantī paribhāsantī dve āpattiyo āpajjati.",
  "pli-tv-pvr2.2:86.2": "Akkosati, payoge dukkaṭaṃ;",
  "pli-tv-pvr2.2:86.3": "akkosite, āpatti pācittiyassa. #2",
  "pli-tv-pvr2.2:87.1": "Caṇḍīkatā gaṇaṃ paribhāsantī dve āpattiyo āpajjati.",
  "pli-tv-pvr2.2:87.2": "Paribhāsati, payoge dukkaṭaṃ;",
  "pli-tv-pvr2.2:87.3": "paribhāsite, āpatti pācittiyassa. #3",
  "pli-tv-pvr2.2:88.1": "Nimantitā vā pavāritā vā khādanīyaṃ vā bhojanīyaṃ vā bhuñjantī dve āpattiyo āpajjati.",
  "pli-tv-pvr2.2:88.2": "“Khādissāmi bhuñjissāmī”ti paṭiggaṇhāti, āpatti dukkaṭassa;",
  "pli-tv-pvr2.2:88.3": "ajjhohāre ajjhohāre āpatti pācittiyassa. #4",
  "pli-tv-pvr2.2:89.1": "Kulaṃ maccharāyantī dve āpattiyo āpajjati.",
  "pli-tv-pvr2.2:89.2": "Maccharāyati, payoge dukkaṭaṃ;",
  "pli-tv-pvr2.2:89.3": "maccharite, āpatti pācittiyassa. #5",
  "pli-tv-pvr2.2:90.1": "Abhikkhuke āvāse vassaṃ vasantī dve āpattiyo āpajjati.",
  "pli-tv-pvr2.2:90.2": "“Vassaṃ vasissāmī”ti senāsanaṃ paññapeti pānīyaṃ paribhojanīyaṃ upaṭṭhapeti pariveṇaṃ sammajjati, āpatti dukkaṭassa;",
  "pli-tv-pvr2.2:90.3": "saha aruṇuggamanā āpatti pācittiyassa. #6",
  "pli-tv-pvr2.2:91.1": "Vassaṃvuṭṭhā bhikkhunī ubhatosaṃghe tīhi ṭhānehi na pavārentī ekaṃ āpattiṃ āpajjati.",
  "pli-tv-pvr2.2:91.2": "Pācittiyaṃ. #7",
  "pli-tv-pvr2.2:92.1": "Ovādāya vā saṃvāsāya vā na gacchantī ekaṃ āpattiṃ āpajjati.",
  "pli-tv-pvr2.2:92.2": "Pācittiyaṃ. #8",
  "pli-tv-pvr2.2:93.1": "Uposathampi na pucchantī ovādampi na yācantī ekaṃ āpattiṃ āpajjati.",
  "pli-tv-pvr2.2:93.2": "Pācittiyaṃ. #9",
  "pli-tv-pvr2.2:94.1": "Pasākhe jātaṃ gaṇḍaṃ vā rudhitaṃ vā anapaloketvā saṃghaṃ vā gaṇaṃ vā purisena saddhiṃ ekenekā bhedāpentī dve āpattiyo āpajjati.",
  "pli-tv-pvr2.2:94.2": "Bhedāpeti, payoge dukkaṭaṃ;",
  "pli-tv-pvr2.2:94.3": "bhinne, āpatti pācittiyassa. #10",
  "pli-tv-pvr2.2:95.1": "Ārāmavaggo chaṭṭho.",
  "pli-tv-pvr2.2:95.2": "4.7. Gabbhinivagga",
  "pli-tv-pvr2.2:96.1": "Gabbhiniṃ vuṭṭhāpentī dve āpattiyo āpajjati.",
  "pli-tv-pvr2.2:96.2": "Vuṭṭhāpeti, payoge dukkaṭaṃ;",
  "pli-tv-pvr2.2:96.3": "vuṭṭhāpite, āpatti pācittiyassa. #1",
  "pli-tv-pvr2.2:97.1": "Pāyantiṃ vuṭṭhāpentī dve āpattiyo āpajjati.",
  "pli-tv-pvr2.2:97.2": "Vuṭṭhāpeti, payoge dukkaṭaṃ;",
  "pli-tv-pvr2.2:97.3": "vuṭṭhāpite, āpatti pācittiyassa. #2",
  "pli-tv-pvr2.2:98.1": "Dve vassāni chasu dhammesu asikkhitasikkhaṃ sikkhamānaṃ vuṭṭhāpentī dve āpattiyo āpajjati.",
  "pli-tv-pvr2.2:98.2": "Vuṭṭhāpeti, payoge dukkaṭaṃ;",
  "pli-tv-pvr2.2:98.3": "vuṭṭhāpite, āpatti pācittiyassa. #3",
  "pli-tv-pvr2.2:99.1": "Dve vassāni chasu dhammesu sikkhitasikkhaṃ sikkhamānaṃ saṃghena asammataṃ vuṭṭhāpentī dve āpattiyo āpajjati.",
  "pli-tv-pvr2.2:99.2": "Vuṭṭhāpeti, payoge dukkaṭaṃ;",
  "pli-tv-pvr2.2:99.3": "vuṭṭhāpite, āpatti pācittiyassa. #4",
  "pli-tv-pvr2.2:100.1": "Ūnadvādasavassaṃ gihigataṃ vuṭṭhāpentī dve āpattiyo āpajjati.",
  "pli-tv-pvr2.2:100.2": "Vuṭṭhāpeti, payoge dukkaṭaṃ;",
  "pli-tv-pvr2.2:100.3": "vuṭṭhāpite, āpatti pācittiyassa. #5",
  "pli-tv-pvr2.2:101.1": "Paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpentī dve āpattiyo āpajjati.",
  "pli-tv-pvr2.2:101.2": "Vuṭṭhāpeti, payoge dukkaṭaṃ;",
  "pli-tv-pvr2.2:101.3": "vuṭṭhāpite, āpatti pācittiyassa. #6",
  "pli-tv-pvr2.2:102.1": "Paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpentī dve āpattiyo āpajjati.",
  "pli-tv-pvr2.2:102.2": "Vuṭṭhāpeti, payoge dukkaṭaṃ;",
  "pli-tv-pvr2.2:102.3": "vuṭṭhāpite, āpatti pācittiyassa. #7",
  "pli-tv-pvr2.2:103.1": "Sahajīviniṃ vuṭṭhāpetvā dve vassāni neva anuggaṇhantī nānuggaṇhāpentī ekaṃ āpattiṃ āpajjati.",
  "pli-tv-pvr2.2:103.2": "Pācittiyaṃ. #8",
  "pli-tv-pvr2.2:104.1": "Vuṭṭhāpitaṃ pavattiniṃ dve vassāni nānubandhantī ekaṃ āpattiṃ āpajjati.",
  "pli-tv-pvr2.2:104.2": "Pācittiyaṃ. #9",
  "pli-tv-pvr2.2:105.1": "Sahajīviniṃ vuṭṭhāpetvā neva vūpakāsentī na vūpakāsāpentī ekaṃ āpattiṃ āpajjati.",
  "pli-tv-pvr2.2:105.2": "Pācittiyaṃ. #10",
  "pli-tv-pvr2.2:106.1": "Gabbhinivaggo sattamo.",
  "pli-tv-pvr2.2:106.2": "4.8. Kumāribhūtavagga",
  "pli-tv-pvr2.2:107.1": "Ūnavīsativassaṃ kumāribhūtaṃ vuṭṭhāpentī dve āpattiyo āpajjati.",
  "pli-tv-pvr2.2:107.2": "Vuṭṭhāpeti, payoge dukkaṭaṃ;",
  "pli-tv-pvr2.2:107.3": "vuṭṭhāpite, āpatti pācittiyassa. #1",
  "pli-tv-pvr2.2:108.1": "Paripuṇṇavīsativassaṃ kumāribhūtaṃ dve vassāni chasu dhammesu asikkhitasikkhaṃ vuṭṭhāpentī dve āpattiyo āpajjati.",
  "pli-tv-pvr2.2:108.2": "Vuṭṭhāpeti, payoge dukkaṭaṃ;",
  "pli-tv-pvr2.2:108.3": "vuṭṭhāpite, āpatti pācittiyassa. #2",
  "pli-tv-pvr2.2:109.1": "Paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpentī dve āpattiyo āpajjati.",
  "pli-tv-pvr2.2:109.2": "Vuṭṭhāpeti, payoge dukkaṭaṃ;",
  "pli-tv-pvr2.2:109.3": "vuṭṭhāpite, āpatti pācittiyassa. #3",
  "pli-tv-pvr2.2:110.1": "Ūnadvādasavassā vuṭṭhāpentī dve āpattiyo āpajjati.",
  "pli-tv-pvr2.2:110.2": "Vuṭṭhāpeti, payoge dukkaṭaṃ;",
  "pli-tv-pvr2.2:110.3": "vuṭṭhāpite, āpatti pācittiyassa. #4",
  "pli-tv-pvr2.2:111.1": "Paripuṇṇadvādasavassā saṃghena asammatā vuṭṭhāpentī dve āpattiyo āpajjati.",
  "pli-tv-pvr2.2:111.2": "Vuṭṭhāpeti, payoge dukkaṭaṃ;",
  "pli-tv-pvr2.2:111.3": "vuṭṭhāpite, āpatti pācittiyassa. #5",
  "pli-tv-pvr2.2:112.1": "“Alaṃ tāva te, ayye, vuṭṭhāpitenā”ti vuccamānā “sādhū”ti paṭissuṇitvā pacchā khīyanadhammaṃ āpajjantī dve āpattiyo āpajjati.",
  "pli-tv-pvr2.2:112.2": "Khiyyati, payoge dukkaṭaṃ;",
  "pli-tv-pvr2.2:112.3": "khiyyite, āpatti pācittiyassa. #6",
  "pli-tv-pvr2.2:113.1": "Sikkhamānaṃ—",
  "pli-tv-pvr2.2:113.2": "“sace me tvaṃ, ayye, cīvaraṃ dassasi, evāhaṃ taṃ vuṭṭhāpessāmī”ti vatvā neva vuṭṭhāpentī na vuṭṭhāpanāya ussukkaṃ karontī ekaṃ āpattiṃ āpajjati.",
  "pli-tv-pvr2.2:113.3": "Pācittiyaṃ. #7",
  "pli-tv-pvr2.2:114.1": "Sikkhamānaṃ—",
  "pli-tv-pvr2.2:114.2": "“sace maṃ tvaṃ, ayye, dve vassāni anubandhissasi, evāhaṃ taṃ vuṭṭhāpessāmī”ti vatvā neva vuṭṭhāpentī na vuṭṭhāpanāya ussukkaṃ karontī ekaṃ āpattiṃ āpajjati.",
  "pli-tv-pvr2.2:114.3": "Pācittiyaṃ. #8",
  "pli-tv-pvr2.2:115.1": "Purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpentī dve āpattiyo āpajjati.",
  "pli-tv-pvr2.2:115.2": "Vuṭṭhāpeti, payoge dukkaṭaṃ;",
  "pli-tv-pvr2.2:115.3": "vuṭṭhāpite, āpatti pācittiyassa. #9",
  "pli-tv-pvr2.2:116.1": "Mātāpitūhi vā sāmikena vā ananuññātaṃ sikkhamānaṃ vuṭṭhāpentī dve āpattiyo āpajjati.",
  "pli-tv-pvr2.2:116.2": "Vuṭṭhāpeti, payoge dukkaṭaṃ;",
  "pli-tv-pvr2.2:116.3": "vuṭṭhāpite, āpatti pācittiyassa. #10",
  "pli-tv-pvr2.2:117.1": "Pārivāsikachandadānena sikkhamānaṃ vuṭṭhāpentī dve āpattiyo āpajjati.",
  "pli-tv-pvr2.2:117.2": "Vuṭṭhāpeti, payoge dukkaṭaṃ;",
  "pli-tv-pvr2.2:117.3": "vuṭṭhāpite, āpatti pācittiyassa. #11",
  "pli-tv-pvr2.2:118.1": "Anuvassaṃ vuṭṭhāpentī dve āpattiyo āpajjati.",
  "pli-tv-pvr2.2:118.2": "Vuṭṭhāpeti, payoge dukkaṭaṃ;",
  "pli-tv-pvr2.2:118.3": "vuṭṭhāpite, āpatti pācittiyassa. #12",
  "pli-tv-pvr2.2:119.1": "Ekaṃ vassaṃ dve vuṭṭhāpentī dve āpattiyo āpajjati.",
  "pli-tv-pvr2.2:119.2": "Vuṭṭhāpeti, payoge dukkaṭaṃ;",
  "pli-tv-pvr2.2:119.3": "vuṭṭhāpite, āpatti pācittiyassa. #13",
  "pli-tv-pvr2.2:120.1": "Kumāribhūtavaggo aṭṭhamo.",
  "pli-tv-pvr2.2:120.2": "4.9. Chattupāhanavagga",
  "pli-tv-pvr2.2:121.1": "Chattupāhanaṃ dhārentī dve āpattiyo āpajjati.",
  "pli-tv-pvr2.2:121.2": "Dhāreti, payoge dukkaṭaṃ;",
  "pli-tv-pvr2.2:121.3": "dhārite, āpatti pācittiyassa. #1",
  "pli-tv-pvr2.2:122.1": "Yānena yāyantī dve āpattiyo āpajjati.",
  "pli-tv-pvr2.2:122.2": "Yāyati, payoge dukkaṭaṃ;",
  "pli-tv-pvr2.2:122.3": "yāyite, āpatti pācittiyassa. #2",
  "pli-tv-pvr2.2:123.1": "Saṅghāṇiṃ dhārentī dve āpattiyo āpajjati.",
  "pli-tv-pvr2.2:123.2": "Dhāreti, payoge dukkaṭaṃ;",
  "pli-tv-pvr2.2:123.3": "dhārite, āpatti pācittiyassa. #3",
  "pli-tv-pvr2.2:124.1": "Itthālaṅkāraṃ dhārentī dve āpattiyo āpajjati.",
  "pli-tv-pvr2.2:124.2": "Dhāreti, payoge dukkaṭaṃ;",
  "pli-tv-pvr2.2:124.3": "dhārite, āpatti pācittiyassa. #4",
  "pli-tv-pvr2.2:125.1": "Gandhavaṇṇakena nahāyantī dve āpattiyo āpajjati.",
  "pli-tv-pvr2.2:125.2": "Nahāyati, payoge dukkaṭaṃ;",
  "pli-tv-pvr2.2:125.3": "nahānapariyosāne, āpatti pācittiyassa. #5",
  "pli-tv-pvr2.2:126.1": "Vāsitakena piññākena nahāyantī dve āpattiyo āpajjati.",
  "pli-tv-pvr2.2:126.2": "Nahāyati, payoge dukkaṭaṃ;",
  "pli-tv-pvr2.2:126.3": "nahānapariyosāne, āpatti pācittiyassa. #6",
  "pli-tv-pvr2.2:127.1": "Bhikkhuniyā ummaddāpentī parimaddāpentī dve āpattiyo āpajjati.",
  "pli-tv-pvr2.2:127.2": "Ummaddāpeti, payoge dukkaṭaṃ;",
  "pli-tv-pvr2.2:127.3": "ummaddite, āpatti pācittiyassa. #7",
  "pli-tv-pvr2.2:128.1": "Sikkhamānāya ummaddāpentī parimaddāpentī dve āpattiyo āpajjati.",
  "pli-tv-pvr2.2:128.2": "Ummaddāpeti, payoge dukkaṭaṃ;",
  "pli-tv-pvr2.2:128.3": "ummaddite, āpatti pācittiyassa. #8",
  "pli-tv-pvr2.2:129.1": "Sāmaṇeriyā ummaddāpentī parimaddāpentī dve āpattiyo āpajjati.",
  "pli-tv-pvr2.2:129.2": "Ummaddāpeti, payoge dukkaṭaṃ;",
  "pli-tv-pvr2.2:129.3": "ummaddite, āpatti pācittiyassa. #9",
  "pli-tv-pvr2.2:130.1": "Gihiniyā ummaddāpentī parimaddāpentī dve āpattiyo āpajjati.",
  "pli-tv-pvr2.2:130.2": "Ummaddāpeti, payoge dukkaṭaṃ;",
  "pli-tv-pvr2.2:130.3": "ummaddite, āpatti pācittiyassa. #10",
  "pli-tv-pvr2.2:131.1": "Bhikkhussa purato anāpucchā āsane nisīdantī dve āpattiyo āpajjati.",
  "pli-tv-pvr2.2:131.2": "Nisīdati, payoge dukkaṭaṃ;",
  "pli-tv-pvr2.2:131.3": "nisinne, āpatti pācittiyassa. #11",
  "pli-tv-pvr2.2:132.1": "Anokāsakataṃ bhikkhuṃ pañhaṃ pucchantī dve āpattiyo āpajjati.",
  "pli-tv-pvr2.2:132.2": "Pucchati, payoge dukkaṭaṃ;",
  "pli-tv-pvr2.2:132.3": "pucchite, āpatti pācittiyassa. #12",
  "pli-tv-pvr2.2:133.1": "Asaṅkaccikā gāmaṃ pavisantī dve āpattiyo āpajjati.",
  "pli-tv-pvr2.2:133.2": "Paṭhamaṃ pādaṃ parikkhepaṃ atikkāmeti, āpatti dukkaṭassa;",
  "pli-tv-pvr2.2:133.3": "dutiyaṃ pādaṃ atikkāmeti, āpatti pācittiyassa. #13",
  "pli-tv-pvr2.2:134.1": "Chattupāhanavaggo navamo.",
  "pli-tv-pvr2.2:134.2": "Khuddakaṃ niṭṭhitaṃ.",
  "pli-tv-pvr2.2:134.3": "5. Pāṭidesanīyakaṇḍa",
  "pli-tv-pvr2.2:135.1": "Sappiṃ viññāpetvā bhuñjantī dve āpattiyo āpajjati.",
  "pli-tv-pvr2.2:135.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:135.3": "ajjhohāre ajjhohāre āpatti pāṭidesanīyassa. #1",
  "pli-tv-pvr2.2:136.1": "Telaṃ viññāpetvā bhuñjantī dve āpattiyo āpajjati.",
  "pli-tv-pvr2.2:136.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:136.3": "ajjhohāre ajjhohāre āpatti pāṭidesanīyassa. #2",
  "pli-tv-pvr2.2:137.1": "Madhuṃ viññāpetvā bhuñjantī dve āpattiyo āpajjati.",
  "pli-tv-pvr2.2:137.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:137.3": "ajjhohāre ajjhohāre āpatti pāṭidesanīyassa. #3",
  "pli-tv-pvr2.2:138.1": "Phāṇitaṃ viññāpetvā bhuñjantī dve āpattiyo āpajjati.",
  "pli-tv-pvr2.2:138.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:138.3": "ajjhohāre ajjhohāre āpatti pāṭidesanīyassa. #4",
  "pli-tv-pvr2.2:139.1": "Macchaṃ viññāpetvā bhuñjantī dve āpattiyo āpajjati.",
  "pli-tv-pvr2.2:139.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:139.3": "ajjhohāre ajjhohāre āpatti pāṭidesanīyassa. #5",
  "pli-tv-pvr2.2:140.1": "Maṃsaṃ viññāpetvā bhuñjantī dve āpattiyo āpajjati.",
  "pli-tv-pvr2.2:140.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:140.3": "ajjhohāre ajjhohāre āpatti pāṭidesanīyassa. #6",
  "pli-tv-pvr2.2:141.1": "Khīraṃ viññāpetvā bhuñjantī dve āpattiyo āpajjati.",
  "pli-tv-pvr2.2:141.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:141.3": "ajjhohāre ajjhohāre āpatti pāṭidesanīyassa. #7",
  "pli-tv-pvr2.2:142.1": "Dadhiṃ viññāpetvā bhuñjantī dve āpattiyo āpajjati.",
  "pli-tv-pvr2.2:142.2": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.2:142.3": "ajjhohāre ajjhohāre āpatti pāṭidesanīyassa. #8",
  "pli-tv-pvr2.2:143.1": "Aṭṭha pāṭidesanīyā niṭṭhitā.",
  "pli-tv-pvr2.2:143.2": "Katāpattivāro niṭṭhito dutiyo."
}