{
  "pli-tv-bu-vb-ss12:0.1": "Theravāda Vinaya",
  "pli-tv-bu-vb-ss12:0.2": "Mahāvibhaṅga",
  "pli-tv-bu-vb-ss12:0.3": "Saṃghādisesakaṇḍa",
  "pli-tv-bu-vb-ss12:0.4": "Dubbacasikkhāpada",
  "pli-tv-bu-vb-ss12:1.1": "Tena samayena buddho bhagavā kosambiyaṃ viharati ghositārāme.",
  "pli-tv-bu-vb-ss12:1.2": "Tena kho pana samayena āyasmā channo anācāraṃ ācarati.",
  "pli-tv-bu-vb-ss12:1.3": "Bhikkhū evamāhaṃsu—",
  "pli-tv-bu-vb-ss12:1.4": "“māvuso channa, evarūpaṃ akāsi.",
  "pli-tv-bu-vb-ss12:1.5": "Netaṃ kappatī”ti.",
  "pli-tv-bu-vb-ss12:1.6": "So evaṃ vadeti—",
  "pli-tv-bu-vb-ss12:1.7": "“kiṃ nu kho nāma tumhe, āvuso, maṃ vattabbaṃ maññatha?",
  "pli-tv-bu-vb-ss12:1.8": "Ahaṃ kho nāma tumhe vadeyyaṃ.",
  "pli-tv-bu-vb-ss12:1.9": "Amhākaṃ buddho amhākaṃ dhammo",
  "pli-tv-bu-vb-ss12:1.10": "amhākaṃ ayyaputtena dhammo abhisamito.",
  "pli-tv-bu-vb-ss12:1.11": "Seyyathāpi nāma mahāvāto vāyanto tiṇakaṭṭhapaṇṇasaṭaṃ ekato ussāreyya, seyyathā vā pana nadī pabbateyyā saṅkhasevālapaṇakaṃ ekato ussāreyya;",
  "pli-tv-bu-vb-ss12:1.12": "evameva tumhe nānānāmā nānāgottā nānājaccā nānākulā pabbajitā ekato ussāritā.",
  "pli-tv-bu-vb-ss12:1.13": "Kiṃ nu kho nāma tumhe, āvuso, maṃ vattabbaṃ maññatha?",
  "pli-tv-bu-vb-ss12:1.14": "Ahaṃ kho nāma tumhe vadeyyaṃ.",
  "pli-tv-bu-vb-ss12:1.15": "Amhākaṃ buddho amhākaṃ dhammo",
  "pli-tv-bu-vb-ss12:1.16": "amhākaṃ ayyaputtena dhammo abhisamito”ti.",
  "pli-tv-bu-vb-ss12:1.17": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss12:1.18": "“kathañhi nāma āyasmā channo bhikkhūhi sahadhammikaṃ vuccamāno attānaṃ avacanīyaṃ karissatī”ti.",
  "pli-tv-bu-vb-ss12:1.19": "Atha kho te bhikkhū āyasmantaṃ channaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-ss12:1.20": "“saccaṃ kira tvaṃ, channa, bhikkhūhi sahadhammikaṃ vuccamāno attānaṃ avacanīyaṃ karosī”ti?",
  "pli-tv-bu-vb-ss12:1.21": "“Saccaṃ, bhagavā”ti.",
  "pli-tv-bu-vb-ss12:1.22": "Vigarahi buddho bhagavā …pe…",
  "pli-tv-bu-vb-ss12:1.23": "kathañhi nāma tvaṃ, moghapurisa, bhikkhūhi sahadhammikaṃ vuccamāno attānaṃ avacanīyaṃ karissasi.",
  "pli-tv-bu-vb-ss12:1.24": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-ss12:1.25": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss12:1.26": "“Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṃ vuccamāno attānaṃ avacanīyaṃ karoti—",
  "pli-tv-bu-vb-ss12:1.27": "‘mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā,",
  "pli-tv-bu-vb-ss12:1.28": "viramathāyasmanto mama vacanāyā’ti,",
  "pli-tv-bu-vb-ss12:1.29": "so bhikkhu bhikkhūhi evamassa vacanīyo—",
  "pli-tv-bu-vb-ss12:1.30": "‘māyasmā attānaṃ avacanīyaṃ akāsi, vacanīyamevāyasmā attānaṃ karotu,",
  "pli-tv-bu-vb-ss12:1.31": "āyasmāpi bhikkhū vadetu sahadhammena, bhikkhūpi āyasmantaṃ vakkhanti sahadhammena.",
  "pli-tv-bu-vb-ss12:1.32": "Evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā’ti.",
  "pli-tv-bu-vb-ss12:1.33": "Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṃ samanubhāsitabbo tassa paṭinissaggāya.",
  "pli-tv-bu-vb-ss12:1.34": "Yāvatatiyañce samanubhāsiyamāno taṃ paṭinissajjeyya, iccetaṃ kusalaṃ;",
  "pli-tv-bu-vb-ss12:1.35": "no ce paṭinissajjeyya, saṃghādiseso”ti.",
  "pli-tv-bu-vb-ss12:2.1": "Bhikkhū paneva dubbacajātiko hotīti",
  "pli-tv-bu-vb-ss12:2.2": "dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsaniṃ.",
  "pli-tv-bu-vb-ss12:2.3": "Uddesapariyāpannesu sikkhāpadesūti",
  "pli-tv-bu-vb-ss12:2.4": "pātimokkhapariyāpannesu sikkhāpadesu.",
  "pli-tv-bu-vb-ss12:2.5": "Bhikkhūhīti",
  "pli-tv-bu-vb-ss12:2.6": "aññehi bhikkhūhi.",
  "pli-tv-bu-vb-ss12:2.7": "Sahadhammikaṃ nāma",
  "pli-tv-bu-vb-ss12:2.8": "yaṃ bhagavatā paññattaṃ sikkhāpadaṃ, etaṃ sahadhammikaṃ nāma.",
  "pli-tv-bu-vb-ss12:2.9": "Tena vuccamāno attānaṃ avacanīyaṃ karoti—",
  "pli-tv-bu-vb-ss12:2.10": "“mā maṃ āyasmanto kiñci avacuttha kalyāṇaṃ vā pāpakaṃ vā, ahampāyasmante na kiñci vakkhāmi kalyāṇaṃ vā pāpakaṃ vā. Viramathāyasmanto mama vacanāyā”ti.",
  "pli-tv-bu-vb-ss12:2.11": "So bhikkhūti",
  "pli-tv-bu-vb-ss12:2.12": "yo so dubbacajātiko bhikkhu.",
  "pli-tv-bu-vb-ss12:2.13": "Bhikkhūhīti",
  "pli-tv-bu-vb-ss12:2.14": "aññehi bhikkhūhi. Ye passanti ye suṇanti tehi vattabbo—",
  "pli-tv-bu-vb-ss12:2.15": "“māyasmā attānaṃ avacanīyaṃ akāsi.",
  "pli-tv-bu-vb-ss12:2.16": "Vacanīyameva āyasmā attānaṃ karotu.",
  "pli-tv-bu-vb-ss12:2.17": "Āyasmāpi bhikkhū vadetu sahadhammena, bhikkhūpi āyasmantaṃ vakkhanti sahadhammena.",
  "pli-tv-bu-vb-ss12:2.18": "Evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā”ti.",
  "pli-tv-bu-vb-ss12:2.19": "Dutiyampi vattabbo.",
  "pli-tv-bu-vb-ss12:2.20": "Tatiyampi vattabbo.",
  "pli-tv-bu-vb-ss12:2.21": "Sace paṭinissajjati, iccetaṃ kusalaṃ;",
  "pli-tv-bu-vb-ss12:2.22": "no ce paṭinissajjati, āpatti dukkaṭassa.",
  "pli-tv-bu-vb-ss12:2.23": "Sutvā na vadanti, āpatti dukkaṭassa.",
  "pli-tv-bu-vb-ss12:2.24": "So bhikkhu saṃghamajjhampi ākaḍḍhitvā vattabbo—",
  "pli-tv-bu-vb-ss12:2.25": "“māyasmā attānaṃ avacanīyaṃ akāsi …pe…",
  "pli-tv-bu-vb-ss12:2.26": "aññamaññavuṭṭhāpanenā”ti.",
  "pli-tv-bu-vb-ss12:2.27": "Dutiyampi vattabbo.",
  "pli-tv-bu-vb-ss12:2.28": "Tatiyampi vattabbo.",
  "pli-tv-bu-vb-ss12:2.29": "Sace paṭinissajjati, iccetaṃ kusalaṃ;",
  "pli-tv-bu-vb-ss12:2.30": "no ce paṭinissajjati, āpatti dukkaṭassa.",
  "pli-tv-bu-vb-ss12:2.31": "So bhikkhu samanubhāsitabbo.",
  "pli-tv-bu-vb-ss12:2.32": "“Evañca pana, bhikkhave, samanubhāsitabbo.",
  "pli-tv-bu-vb-ss12:2.33": "Byattena bhikkhunā paṭibalena saṃgho ñāpetabbo—",
  "pli-tv-bu-vb-ss12:2.34": "‘Suṇātu me, bhante, saṃgho.",
  "pli-tv-bu-vb-ss12:2.35": "Ayaṃ itthannāmo bhikkhu bhikkhūhi sahadhammikaṃ vuccamāno attānaṃ avacanīyaṃ karoti.",
  "pli-tv-bu-vb-ss12:2.36": "So taṃ vatthuṃ na paṭinissajjati.",
  "pli-tv-bu-vb-ss12:2.37": "Yadi saṃghassa pattakallaṃ, saṃgho itthannāmaṃ bhikkhuṃ samanubhāseyya tassa vatthussa paṭinissaggāya.",
  "pli-tv-bu-vb-ss12:2.38": "Esā ñatti.",
  "pli-tv-bu-vb-ss12:2.39": "Suṇātu me, bhante, saṃgho.",
  "pli-tv-bu-vb-ss12:2.40": "Ayaṃ itthannāmo bhikkhu bhikkhūhi sahadhammikaṃ vuccamāno attānaṃ avacanīyaṃ karoti.",
  "pli-tv-bu-vb-ss12:2.41": "So taṃ vatthuṃ na paṭinissajjati.",
  "pli-tv-bu-vb-ss12:2.42": "Saṃgho itthannāmaṃ bhikkhuṃ samanubhāsati tassa vatthussa paṭinissaggāya.",
  "pli-tv-bu-vb-ss12:2.43": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss12:2.44": "yassa nakkhamati, so bhāseyya.",
  "pli-tv-bu-vb-ss12:2.45": "Dutiyampi etamatthaṃ vadāmi …pe…",
  "pli-tv-bu-vb-ss12:2.46": "tatiyampi etamatthaṃ vadāmi—",
  "pli-tv-bu-vb-ss12:2.47": "suṇātu me, bhante, saṃgho.",
  "pli-tv-bu-vb-ss12:2.48": "Ayaṃ itthannāmo bhikkhu bhikkhūhi sahadhammikaṃ vuccamāno attānaṃ avacanīyaṃ karoti.",
  "pli-tv-bu-vb-ss12:2.49": "So taṃ vatthuṃ na paṭinissajjati.",
  "pli-tv-bu-vb-ss12:2.50": "Saṃgho itthannāmaṃ bhikkhuṃ samanubhāsati tassa vatthussa paṭinissaggāya.",
  "pli-tv-bu-vb-ss12:2.51": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss12:2.52": "yassa nakkhamati, so bhāseyya.",
  "pli-tv-bu-vb-ss12:2.53": "Samanubhaṭṭho saṃghena itthannāmo bhikkhu tassa vatthussa paṭinissaggāya.",
  "pli-tv-bu-vb-ss12:2.54": "Khamati saṃghassa, tasmā tuṇhī,",
  "pli-tv-bu-vb-ss12:2.55": "evametaṃ dhārayāmī’”ti.",
  "pli-tv-bu-vb-ss12:2.56": "Ñattiyā dukkaṭaṃ,",
  "pli-tv-bu-vb-ss12:2.57": "dvīhi kammavācāhi thullaccayā,",
  "pli-tv-bu-vb-ss12:2.58": "kammavācāpariyosāne āpatti saṃghādisesassa.",
  "pli-tv-bu-vb-ss12:2.59": "Saṃghādisesaṃ ajjhāpajjantassa ñattiyā dukkaṭaṃ, dvīhi kammavācāhi thullaccayā paṭippassambhanti.",
  "pli-tv-bu-vb-ss12:2.60": "Saṃghādisesoti",
  "pli-tv-bu-vb-ss12:2.61": "…pe… tenapi vuccati “saṃghādiseso”ti.",
  "pli-tv-bu-vb-ss12:3.1.1": "Dhammakamme dhammakammasaññī na paṭinissajjati, āpatti saṃghādisesassa.",
  "pli-tv-bu-vb-ss12:3.1.2": "Dhammakamme vematiko na paṭinissajjati, āpatti saṃghādisesassa.",
  "pli-tv-bu-vb-ss12:3.1.3": "Dhammakamme adhammakammasaññī na paṭinissajjati, āpatti saṃghādisesassa.",
  "pli-tv-bu-vb-ss12:3.1.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss12:3.1.5": "Adhammakamme vematiko, āpatti dukkaṭassa.",
  "pli-tv-bu-vb-ss12:3.1.6": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss12:3.2.1": "Anāpatti—",
  "pli-tv-bu-vb-ss12:3.2.2": "asamanubhāsantassa,",
  "pli-tv-bu-vb-ss12:3.2.3": "paṭinissajjantassa,",
  "pli-tv-bu-vb-ss12:3.2.4": "ummattakassa,",
  "pli-tv-bu-vb-ss12:3.2.5": "ādikammikassāti.",
  "pli-tv-bu-vb-ss12:3.2.6": "Dubbacasikkhāpadaṃ niṭṭhitaṃ dvādasamaṃ."
}