{
  "pli-tv-bu-vb-ss2:0.1": "Theravāda Vinaya",
  "pli-tv-bu-vb-ss2:0.2": "Mahāvibhaṅga",
  "pli-tv-bu-vb-ss2:0.3": "Saṃghādisesakaṇḍa",
  "pli-tv-bu-vb-ss2:0.4": "Kāyasaṃsaggasikkhāpada",
  "pli-tv-bu-vb-ss2:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-ss2:1.1.2": "Tena kho pana samayena āyasmā udāyī araññe viharati.",
  "pli-tv-bu-vb-ss2:1.1.3": "Tassāyasmato vihāro abhirūpo hoti dassanīyo pāsādiko, majjhegabbho, samantāpariyāgāro,",
  "pli-tv-bu-vb-ss2:1.1.4": "supaññattaṃ mañcapīṭhaṃ bhisibibbohanaṃ,",
  "pli-tv-bu-vb-ss2:1.1.5": "pānīyaṃ paribhojanīyaṃ sūpaṭṭhitaṃ,",
  "pli-tv-bu-vb-ss2:1.1.6": "pariveṇaṃ susammaṭṭhaṃ.",
  "pli-tv-bu-vb-ss2:1.1.7": "Bahū manussā āyasmato udāyissa vihārapekkhakā āgacchanti.",
  "pli-tv-bu-vb-ss2:1.1.8": "Aññataropi brāhmaṇo sapajāpatiko yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—",
  "pli-tv-bu-vb-ss2:1.1.9": "“icchāma mayaṃ bhoto udāyissa vihāraṃ pekkhitun”ti.",
  "pli-tv-bu-vb-ss2:1.1.10": "“Tena hi, brāhmaṇa, pekkhassū”ti,",
  "pli-tv-bu-vb-ss2:1.1.11": "avāpuraṇaṃ ādāya ghaṭikaṃ ugghāṭetvā kavāṭaṃ paṇāmetvā vihāraṃ pāvisi.",
  "pli-tv-bu-vb-ss2:1.1.12": "Sopi kho brāhmaṇo āyasmato udāyissa piṭṭhito pāvisi.",
  "pli-tv-bu-vb-ss2:1.1.13": "Sāpi kho brāhmaṇī tassa brāhmaṇassa piṭṭhito pāvisi.",
  "pli-tv-bu-vb-ss2:1.1.14": "Atha kho āyasmā udāyī ekacce vātapāne vivaranto ekacce vātapāne thakento gabbhaṃ anuparigantvā piṭṭhito āgantvā tassā brāhmaṇiyā aṅgamaṅgāni parāmasi.",
  "pli-tv-bu-vb-ss2:1.1.15": "Atha kho so brāhmaṇo āyasmatā udāyinā saddhiṃ paṭisammoditvā agamāsi.",
  "pli-tv-bu-vb-ss2:1.1.16": "Atha kho so brāhmaṇo attamano attamanavācaṃ nicchāresi—",
  "pli-tv-bu-vb-ss2:1.1.17": "“uḷārā ime samaṇā sakyaputtiyā ye ime evarūpe araññe viharanti.",
  "pli-tv-bu-vb-ss2:1.1.18": "Bhavampi udāyī uḷāro yo evarūpe araññe viharatī”ti.",
  "pli-tv-bu-vb-ss2:1.1.19": "Evaṃ vutte, sā brāhmaṇī taṃ brāhmaṇaṃ etadavoca—",
  "pli-tv-bu-vb-ss2:1.1.20": "“kuto tassa uḷārattatā.",
  "pli-tv-bu-vb-ss2:1.1.21": "Yatheva me tvaṃ aṅgamaṅgāni parāmasi evameva me samaṇo udāyī aṅgamaṅgāni parāmasī”ti.",
  "pli-tv-bu-vb-ss2:1.1.22": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-ss2:1.1.23": "“alajjino ime samaṇā sakyaputtiyā dussīlā musāvādino.",
  "pli-tv-bu-vb-ss2:1.1.24": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "pli-tv-bu-vb-ss2:1.1.25": "Natthi imesaṃ sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ brahmaññaṃ,",
  "pli-tv-bu-vb-ss2:1.1.26": "kuto imesaṃ sāmaññaṃ kuto imesaṃ brahmaññaṃ, apagatā ime sāmaññā apagatā ime brahmaññā.",
  "pli-tv-bu-vb-ss2:1.1.27": "Kathañhi nāma samaṇo udāyī mama bhariyāya aṅgamaṅgāni parāmasissati.",
  "pli-tv-bu-vb-ss2:1.1.28": "Na hi sakkā kulitthīhi kuladhītāhi kulakumārīhi kulasuṇhāhi kuladāsīhi ārāmaṃ vā vihāraṃ vā gantuṃ.",
  "pli-tv-bu-vb-ss2:1.1.29": "Sace kulitthiyo kuladhītaro kulakumāriyo kulasuṇhāyo kuladāsiyo ārāmaṃ vā vihāraṃ vā gaccheyyuṃ, tāpi samaṇā sakyaputtiyā dūseyyun”ti.",
  "pli-tv-bu-vb-ss2:1.2.1": "Assosuṃ kho bhikkhu tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-ss2:1.2.2": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss2:1.2.3": "“kathañhi nāma āyasmā udāyī mātugāmena saddhiṃ kāyasaṃsaggaṃ samāpajjissatī”ti.",
  "pli-tv-bu-vb-ss2:1.2.4": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ.",
  "pli-tv-bu-vb-ss2:1.2.5": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—",
  "pli-tv-bu-vb-ss2:1.2.6": "“saccaṃ kira tvaṃ, udāyi, mātugāmena saddhiṃ kāyasaṃsaggaṃ samāpajjasī”ti?",
  "pli-tv-bu-vb-ss2:1.2.7": "“Saccaṃ, bhagavā”ti.",
  "pli-tv-bu-vb-ss2:1.2.8": "Vigarahi buddho bhagavā—",
  "pli-tv-bu-vb-ss2:1.2.9": "“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ.",
  "pli-tv-bu-vb-ss2:1.2.10": "Kathañhi nāma tvaṃ, moghapurisa, mātugāmena saddhiṃ kāyasaṃsaggaṃ samāpajjissasi.",
  "pli-tv-bu-vb-ss2:1.2.11": "Nanu mayā, moghapurisa, anekapariyāyena virāgāya dhammo desito no sarāgāya …pe…",
  "pli-tv-bu-vb-ss2:1.2.12": "kāmapariḷāhānaṃ vūpasamo akkhāto.",
  "pli-tv-bu-vb-ss2:1.2.13": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-ss2:1.2.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss2:1.2.15": "“Yo pana bhikkhu otiṇṇo vipariṇatena cittena mātugāmena saddhiṃ kāyasaṃsaggaṃ samāpajjeyya hatthaggāhaṃ vā veṇiggāhaṃ vā aññatarassa vā aññatarassa vā aṅgassa parāmasanaṃ, saṃghādiseso”ti.",
  "pli-tv-bu-vb-ss2:2.1.1": "Yo panāti",
  "pli-tv-bu-vb-ss2:2.1.2": "yo yādiso …pe…",
  "pli-tv-bu-vb-ss2:2.1.3": "bhikkhūti",
  "pli-tv-bu-vb-ss2:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-ss2:2.1.5": "Otiṇṇo nāma",
  "pli-tv-bu-vb-ss2:2.1.6": "sāratto apekkhavā paṭibaddhacitto.",
  "pli-tv-bu-vb-ss2:2.1.7": "Vipariṇatanti",
  "pli-tv-bu-vb-ss2:2.1.8": "rattampi cittaṃ vipariṇataṃ.",
  "pli-tv-bu-vb-ss2:2.1.9": "Duṭṭhampi cittaṃ vipariṇataṃ.",
  "pli-tv-bu-vb-ss2:2.1.10": "Mūḷhampi cittaṃ vipariṇataṃ.",
  "pli-tv-bu-vb-ss2:2.1.11": "Api ca rattaṃ cittaṃ imasmiṃ atthe adhippetaṃ vipariṇatanti.",
  "pli-tv-bu-vb-ss2:2.1.12": "Mātugāmo nāma",
  "pli-tv-bu-vb-ss2:2.1.13": "manussitthī, na yakkhī na petī, na tiracchānagatā. Antamaso tadahujātāpi dārikā, pageva mahattarī.",
  "pli-tv-bu-vb-ss2:2.1.14": "Saddhinti",
  "pli-tv-bu-vb-ss2:2.1.15": "ekato.",
  "pli-tv-bu-vb-ss2:2.1.16": "Kāyasaṃsaggaṃ samāpajjeyyāti",
  "pli-tv-bu-vb-ss2:2.1.17": "ajjhācāro vuccati.",
  "pli-tv-bu-vb-ss2:2.1.18": "Hattho nāma",
  "pli-tv-bu-vb-ss2:2.1.19": "kapparaṃ upādāya yāva agganakhā.",
  "pli-tv-bu-vb-ss2:2.1.20": "Veṇī nāma",
  "pli-tv-bu-vb-ss2:2.1.21": "suddhakesā vā, suttamissā vā, mālāmissā vā, hiraññamissā vā, suvaṇṇamissā vā, muttāmissā vā, maṇimissā vā.",
  "pli-tv-bu-vb-ss2:2.1.22": "Aṅgaṃ nāma",
  "pli-tv-bu-vb-ss2:2.1.23": "hatthañca veṇiñca ṭhapetvā avasesaṃ aṅgaṃ nāma.",
  "pli-tv-bu-vb-ss2:2.2.1": "Āmasanā, parāmasanā, omasanā, ummasanā, olaṅghanā, ullaṅghanā, ākaḍḍhanā, patikaḍḍhanā, abhiniggaṇhanā, abhinippīḷanā, gahaṇaṃ, chupanaṃ.",
  "pli-tv-bu-vb-ss2:2.2.2": "Āmasanā nāma",
  "pli-tv-bu-vb-ss2:2.2.3": "āmaṭṭhamattā.",
  "pli-tv-bu-vb-ss2:2.2.4": "Parāmasanā nāma",
  "pli-tv-bu-vb-ss2:2.2.5": "itocito ca sañcopanā.",
  "pli-tv-bu-vb-ss2:2.2.6": "Omasanā nāma",
  "pli-tv-bu-vb-ss2:2.2.7": "heṭṭhā oropanā.",
  "pli-tv-bu-vb-ss2:2.2.8": "Ummasanā nāma",
  "pli-tv-bu-vb-ss2:2.2.9": "uddhaṃ uccāraṇā.",
  "pli-tv-bu-vb-ss2:2.2.10": "Olaṅghanā nāma",
  "pli-tv-bu-vb-ss2:2.2.11": "heṭṭhā onamanā.",
  "pli-tv-bu-vb-ss2:2.2.12": "Ullaṅghanā nāma",
  "pli-tv-bu-vb-ss2:2.2.13": "uddhaṃ uccāraṇā.",
  "pli-tv-bu-vb-ss2:2.2.14": "Ākaḍḍhanā nāma",
  "pli-tv-bu-vb-ss2:2.2.15": "āviñchanā.",
  "pli-tv-bu-vb-ss2:2.2.16": "Patikaḍḍhanā nāma",
  "pli-tv-bu-vb-ss2:2.2.17": "patippaṇāmanā.",
  "pli-tv-bu-vb-ss2:2.2.18": "Abhiniggaṇhanā nāma",
  "pli-tv-bu-vb-ss2:2.2.19": "aṅgaṃ gahetvā nippīḷanā.",
  "pli-tv-bu-vb-ss2:2.2.20": "Abhinippīḷanā nāma",
  "pli-tv-bu-vb-ss2:2.2.21": "kenaci saha nippīḷanā.",
  "pli-tv-bu-vb-ss2:2.2.22": "Gahaṇaṃ nāma",
  "pli-tv-bu-vb-ss2:2.2.23": "gahitamattaṃ.",
  "pli-tv-bu-vb-ss2:2.2.24": "Chupanaṃ nāma",
  "pli-tv-bu-vb-ss2:2.2.25": "phuṭṭhamattaṃ.",
  "pli-tv-bu-vb-ss2:2.2.26": "Saṃghādisesoti",
  "pli-tv-bu-vb-ss2:2.2.27": "…pe… tenapi vuccati “saṃghādiseso”ti.",
  "pli-tv-bu-vb-ss2:3.1.1": "Itthī ca hoti itthisaññī sāratto ca bhikkhu ca.",
  "pli-tv-bu-vb-ss2:3.1.2": "Naṃ itthiyā kāyena kāyaṃ āmasati parāmasati omasati ummasati olaṅgheti ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, āpatti saṃghādisesassa.",
  "pli-tv-bu-vb-ss2:3.1.3": "Itthī ca hoti vematiko sāratto ca.",
  "pli-tv-bu-vb-ss2:3.1.4": "Bhikkhu ca naṃ itthiyā kāyena kāyaṃ āmasati parāmasati …pe…",
  "pli-tv-bu-vb-ss2:3.1.5": "gaṇhāti chupati, āpatti thullaccayassa.",
  "pli-tv-bu-vb-ss2:3.1.6": "Itthī ca hoti paṇḍakasaññī sāratto ca.",
  "pli-tv-bu-vb-ss2:3.1.7": "Bhikkhu ca naṃ itthiyā kāyena kāyaṃ āmasati parāmasati …pe…",
  "pli-tv-bu-vb-ss2:3.1.8": "gaṇhāti chupati, āpatti thullaccayassa.",
  "pli-tv-bu-vb-ss2:3.1.9": "Itthī ca hoti purisasaññī sāratto ca.",
  "pli-tv-bu-vb-ss2:3.1.10": "Bhikkhu ca naṃ itthiyā kāyena kāyaṃ āmasati parāmasati …pe…",
  "pli-tv-bu-vb-ss2:3.1.11": "gaṇhāti chupati, āpatti thullaccayassa.",
  "pli-tv-bu-vb-ss2:3.1.12": "Itthī ca hoti tiracchānagatasaññī sāratto ca.",
  "pli-tv-bu-vb-ss2:3.1.13": "Bhikkhu ca naṃ itthiyā kāyena kāyaṃ āmasati parāmasati …pe…",
  "pli-tv-bu-vb-ss2:3.1.14": "gaṇhāti chupati, āpatti thullaccayassa.",
  "pli-tv-bu-vb-ss2:3.1.15": "Paṇḍako ca hoti paṇḍakasaññī sāratto ca.",
  "pli-tv-bu-vb-ss2:3.1.16": "Bhikkhu ca naṃ paṇḍakassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.17": "gaṇhāti chupati, āpatti thullaccayassa.",
  "pli-tv-bu-vb-ss2:3.1.18": "Paṇḍako ca hoti vematiko sāratto ca.",
  "pli-tv-bu-vb-ss2:3.1.19": "Bhikkhu ca naṃ paṇḍakassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.20": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.21": "Paṇḍako ca hoti purisasaññī sāratto ca.",
  "pli-tv-bu-vb-ss2:3.1.22": "Bhikkhu ca naṃ paṇḍakassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.23": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.24": "Paṇḍako ca hoti tiracchānagatasaññī sāratto ca.",
  "pli-tv-bu-vb-ss2:3.1.25": "Bhikkhu ca naṃ paṇḍakassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.26": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.27": "Paṇḍako ca hoti itthisaññī sāratto ca.",
  "pli-tv-bu-vb-ss2:3.1.28": "Bhikkhu ca naṃ paṇḍakassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.29": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.30": "Puriso ca hoti purisasaññī sāratto ca.",
  "pli-tv-bu-vb-ss2:3.1.31": "Bhikkhu ca naṃ purisassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.32": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.33": "Puriso ca hoti vematiko …pe…",
  "pli-tv-bu-vb-ss2:3.1.34": "puriso ca hoti tiracchānagatasaññī …",
  "pli-tv-bu-vb-ss2:3.1.35": "puriso ca hoti itthisaññī …",
  "pli-tv-bu-vb-ss2:3.1.36": "puriso ca hoti paṇḍakasaññī sāratto ca.",
  "pli-tv-bu-vb-ss2:3.1.37": "Bhikkhu ca naṃ purisassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.38": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.39": "Tiracchānagato ca hoti tiracchānagatasaññī sāratto ca.",
  "pli-tv-bu-vb-ss2:3.1.40": "Bhikkhu ca naṃ tiracchānagatassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.41": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.42": "Tiracchānagato ca hoti vematiko …pe…",
  "pli-tv-bu-vb-ss2:3.1.43": "tiracchānagato ca hoti itthisaññī …",
  "pli-tv-bu-vb-ss2:3.1.44": "tiracchānagato ca hoti paṇḍakasaññī …",
  "pli-tv-bu-vb-ss2:3.1.45": "tiracchānagato ca hoti.",
  "pli-tv-bu-vb-ss2:3.1.46": "Purisasaññī sāratto ca.",
  "pli-tv-bu-vb-ss2:3.1.47": "Bhikkhu ca naṃ tiracchānagatassa kāyena kāyaṃ āmasati parāmasati …pe…",
  "pli-tv-bu-vb-ss2:3.1.48": "gaṇhāti chupati, āpatti dukkaṭassa.",
  "pli-tv-bu-vb-ss2:3.1.49": "Ekamūlakaṃ niṭṭhitaṃ.",
  "pli-tv-bu-vb-ss2:3.2.1": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.2.2": "Bhikkhu ca naṃ dvinnaṃ itthīnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.3": "gaṇhāti chupati, āpatti dvinnaṃ saṃghādisesānaṃ.",
  "pli-tv-bu-vb-ss2:3.2.4": "Dve itthiyo dvinnaṃ itthīnaṃ vematiko sāratto ca.",
  "pli-tv-bu-vb-ss2:3.2.5": "Bhikkhu ca naṃ dvinnaṃ itthīnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.6": "gaṇhāti chupati, āpatti dvinnaṃ thullaccayānaṃ.",
  "pli-tv-bu-vb-ss2:3.2.7": "Dve itthiyo dvinnaṃ itthīnaṃ paṇḍakasaññī …pe…",
  "pli-tv-bu-vb-ss2:3.2.8": "purisasaññī …",
  "pli-tv-bu-vb-ss2:3.2.9": "tiracchānagatasaññī sāratto ca.",
  "pli-tv-bu-vb-ss2:3.2.10": "Bhikkhu ca naṃ dvinnaṃ itthīnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.11": "gaṇhāti chupati, āpatti dvinnaṃ thullaccayānaṃ.",
  "pli-tv-bu-vb-ss2:3.2.12": "Dve paṇḍakā dvinnaṃ paṇḍakānaṃ paṇḍakasaññī sāratto ca bhikkhu ca naṃ dvinnaṃ paṇḍakānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.13": "gaṇhāti chupati, āpatti dvinnaṃ thullaccayānaṃ.",
  "pli-tv-bu-vb-ss2:3.2.14": "Dve paṇḍakā dvinnaṃ paṇḍakānaṃ vematiko …pe…",
  "pli-tv-bu-vb-ss2:3.2.15": "purisasaññī …",
  "pli-tv-bu-vb-ss2:3.2.16": "tiracchānagatasaññī …",
  "pli-tv-bu-vb-ss2:3.2.17": "itthisaññī sāratto ca.",
  "pli-tv-bu-vb-ss2:3.2.18": "Bhikkhu ca naṃ dvinnaṃ paṇḍakānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.19": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.2.20": "Dve purisā dvinnaṃ purisānaṃ purisasaññī sāratto ca bhikkhu ca naṃ dvinnaṃ purisānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.21": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.2.22": "Dve purisā dvinnaṃ purisānaṃ vematiko …pe…",
  "pli-tv-bu-vb-ss2:3.2.23": "tiracchānagatasaññī …",
  "pli-tv-bu-vb-ss2:3.2.24": "itthisaññī …",
  "pli-tv-bu-vb-ss2:3.2.25": "paṇḍakasaññī sāratto ca.",
  "pli-tv-bu-vb-ss2:3.2.26": "Bhikkhu ca naṃ dvinnaṃ purisānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.27": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.2.28": "Dve tiracchānagatā dvinnaṃ tiracchānagatānaṃ tiracchānagatasaññī sāratto ca.",
  "pli-tv-bu-vb-ss2:3.2.29": "Bhikkhu ca naṃ dvinnaṃ tiracchānagatānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.30": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.2.31": "Dve tiracchānagatā dvinnaṃ tiracchānagatānaṃ vematiko …pe…",
  "pli-tv-bu-vb-ss2:3.2.32": "itthisaññī …",
  "pli-tv-bu-vb-ss2:3.2.33": "paṇḍakasaññī …",
  "pli-tv-bu-vb-ss2:3.2.34": "purisasaññī sāratto ca.",
  "pli-tv-bu-vb-ss2:3.2.35": "Bhikkhu ca naṃ dvinnaṃ tiracchānagatānaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.2.36": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.3.1": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.3.2": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.3": "gaṇhāti chupati, āpatti saṃghādisesena dukkaṭassa.",
  "pli-tv-bu-vb-ss2:3.3.4": "Itthī ca paṇḍako ca ubhinnaṃ vematiko sāratto ca.",
  "pli-tv-bu-vb-ss2:3.3.5": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.6": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.7": "Itthī ca paṇḍako ca ubhinnaṃ paṇḍakasaññī sāratto ca.",
  "pli-tv-bu-vb-ss2:3.3.8": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.9": "gaṇhāti chupati, āpatti dvinnaṃ thullaccayānaṃ.",
  "pli-tv-bu-vb-ss2:3.3.10": "Itthī ca paṇḍako ca ubhinnaṃ purisasaññī sāratto ca.",
  "pli-tv-bu-vb-ss2:3.3.11": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.12": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.13": "Itthī ca paṇḍako ca ubhinnaṃ tiracchānagatasaññī sāratto ca.",
  "pli-tv-bu-vb-ss2:3.3.14": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.15": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.16": "Itthī ca puriso ca ubhinnaṃ itthisaññī sāratto ca.",
  "pli-tv-bu-vb-ss2:3.3.17": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.18": "gaṇhāti chupati, āpatti saṃghādisesena dukkaṭassa.",
  "pli-tv-bu-vb-ss2:3.3.19": "Itthī ca puriso ca ubhinnaṃ vematiko …pe…",
  "pli-tv-bu-vb-ss2:3.3.20": "paṇḍakasaññī …",
  "pli-tv-bu-vb-ss2:3.3.21": "purisasaññī …",
  "pli-tv-bu-vb-ss2:3.3.22": "tiracchānagatasaññī sāratto ca.",
  "pli-tv-bu-vb-ss2:3.3.23": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.24": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.25": "Itthī ca tiracchānagato ca ubhinnaṃ itthisaññī sāratto ca.",
  "pli-tv-bu-vb-ss2:3.3.26": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.27": "gaṇhāti chupati, āpatti saṃghādisesena dukkaṭassa.",
  "pli-tv-bu-vb-ss2:3.3.28": "Itthī ca tiracchānagato ca ubhinnaṃ vematiko …pe…",
  "pli-tv-bu-vb-ss2:3.3.29": "paṇḍakasaññī …",
  "pli-tv-bu-vb-ss2:3.3.30": "purisasaññī …",
  "pli-tv-bu-vb-ss2:3.3.31": "tiracchānagatasaññī sāratto ca.",
  "pli-tv-bu-vb-ss2:3.3.32": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.33": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.34": "Paṇḍako ca puriso ca ubhinnaṃ paṇḍakasaññī sāratto ca.",
  "pli-tv-bu-vb-ss2:3.3.35": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.36": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.37": "Paṇḍako ca puriso ca ubhinnaṃ vematiko …pe…",
  "pli-tv-bu-vb-ss2:3.3.38": "purisasaññī …",
  "pli-tv-bu-vb-ss2:3.3.39": "tiracchānagatasaññī …",
  "pli-tv-bu-vb-ss2:3.3.40": "itthisaññī sāratto ca.",
  "pli-tv-bu-vb-ss2:3.3.41": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.42": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.3.43": "Paṇḍako ca tiracchānagato ca ubhinnaṃ paṇḍakasaññī sāratto ca.",
  "pli-tv-bu-vb-ss2:3.3.44": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.45": "gaṇhāti chupati, āpatti thullaccayena dukkaṭassa.",
  "pli-tv-bu-vb-ss2:3.3.46": "Paṇḍako ca tiracchānagato ca ubhinnaṃ vematiko …pe…",
  "pli-tv-bu-vb-ss2:3.3.47": "purisasaññī …",
  "pli-tv-bu-vb-ss2:3.3.48": "tiracchānagatasaññī …",
  "pli-tv-bu-vb-ss2:3.3.49": "itthisaññī sāratto ca.",
  "pli-tv-bu-vb-ss2:3.3.50": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.51": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.3.52": "Puriso ca tiracchānagato ca ubhinnaṃ purisasaññī sāratto ca.",
  "pli-tv-bu-vb-ss2:3.3.53": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.54": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.3.55": "Puriso ca tiracchānagato ca ubhinnaṃ vematiko …pe…",
  "pli-tv-bu-vb-ss2:3.3.56": "tiracchānagatasaññī …",
  "pli-tv-bu-vb-ss2:3.3.57": "itthisaññī …",
  "pli-tv-bu-vb-ss2:3.3.58": "paṇḍakasaññī sāratto ca.",
  "pli-tv-bu-vb-ss2:3.3.59": "Bhikkhu ca naṃ ubhinnaṃ kāyena kāyaṃ āmasati parāmasati …pe…",
  "pli-tv-bu-vb-ss2:3.3.60": "gaṇhāti chupati, āpatti dvinnaṃ dukkaṭānaṃ.",
  "pli-tv-bu-vb-ss2:3.3.61": "Dumūlakaṃ niṭṭhitaṃ.",
  "pli-tv-bu-vb-ss2:3.4.1": "Itthī ca hoti itthisaññī sāratto ca.",
  "pli-tv-bu-vb-ss2:3.4.2": "Bhikkhu ca naṃ itthiyā kāyena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.3": "gaṇhāti chupati, āpatti thullaccayassa …pe….",
  "pli-tv-bu-vb-ss2:3.4.4": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.5": "Bhikkhu ca naṃ dvinnaṃ itthīnaṃ kāyena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.6": "gaṇhāti chupati, āpatti dvinnaṃ thullaccayānaṃ …pe….",
  "pli-tv-bu-vb-ss2:3.4.7": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.8": "Bhikkhu ca naṃ ubhinnaṃ kāyena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.9": "gaṇhāti chupati, āpatti thullaccayena dukkaṭassa …pe….",
  "pli-tv-bu-vb-ss2:3.4.10": "Itthī ca hoti itthisaññī sāratto ca.",
  "pli-tv-bu-vb-ss2:3.4.11": "Bhikkhu ca naṃ itthiyā kāyapaṭibaddhena kāyaṃ āmasati parāmasati …pe…",
  "pli-tv-bu-vb-ss2:3.4.12": "gaṇhāti chupati, āpatti thullaccayassa …pe….",
  "pli-tv-bu-vb-ss2:3.4.13": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.14": "Bhikkhu ca naṃ dvinnaṃ itthīnaṃ kāyapaṭibaddhena kāyaṃ āmasati parāmasati …pe…",
  "pli-tv-bu-vb-ss2:3.4.15": "gaṇhāti chupati, āpatti dvinnaṃ thullaccayānaṃ …pe….",
  "pli-tv-bu-vb-ss2:3.4.16": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.17": "Bhikkhu ca naṃ ubhinnaṃ kāyapaṭibaddhena kāyaṃ āmasati parāmasati …pe…",
  "pli-tv-bu-vb-ss2:3.4.18": "gaṇhāti chupati, āpatti thullaccayena dukkaṭassa …pe….",
  "pli-tv-bu-vb-ss2:3.4.19": "Itthī ca hoti itthisaññī sāratto ca.",
  "pli-tv-bu-vb-ss2:3.4.20": "Bhikkhu ca naṃ itthiyā kāyapaṭibaddhena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.21": "gaṇhāti chupati, āpatti dukkaṭassa …",
  "pli-tv-bu-vb-ss2:3.4.22": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.23": "Bhikkhu ca naṃ dvinnaṃ itthīnaṃ kāyapaṭibaddhena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.24": "gaṇhāti chupati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.25": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.26": "Bhikkhu ca naṃ ubhinnaṃ kāyapaṭibaddhena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.4.27": "gaṇhāti chupati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.28": "Itthī ca hoti itthisaññī sāratto ca.",
  "pli-tv-bu-vb-ss2:3.4.29": "Bhikkhu ca naṃ itthiyā nissaggiyena kāyaṃ āmasati āpatti dukkaṭassa …pe….",
  "pli-tv-bu-vb-ss2:3.4.30": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.31": "Bhikkhu ca naṃ dvinnaṃ itthīnaṃ nissaggiyena kāyaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.32": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.33": "Bhikkhu ca naṃ ubhinnaṃ nissaggiyena kāyaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.34": "Itthī ca hoti itthisaññī sāratto ca.",
  "pli-tv-bu-vb-ss2:3.4.35": "Bhikkhu ca naṃ itthiyā nissaggiyena kāyapaṭibaddhaṃ āmasati, āpatti dukkaṭassa …pe….",
  "pli-tv-bu-vb-ss2:3.4.36": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.37": "Bhikkhu ca naṃ dvinnaṃ itthīnaṃ nissaggiyena kāyapaṭibaddhaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.38": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.39": "Bhikkhu ca naṃ ubhinnaṃ nissaggiyena kāyapaṭibaddhaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.40": "Itthī ca hoti itthisaññī sāratto ca.",
  "pli-tv-bu-vb-ss2:3.4.41": "Bhikkhu ca naṃ itthiyā nissaggiyena nissaggiyaṃ āmasati, āpatti dukkaṭassa …pe….",
  "pli-tv-bu-vb-ss2:3.4.42": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.4.43": "Bhikkhu ca naṃ dvinnaṃ itthīnaṃ nissaggiyena nissaggiyaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.44": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.4.45": "Bhikkhu ca naṃ ubhinnaṃ nissaggiyena nissaggiyaṃ āmasati, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.4.46": "Bhikkhupeyyālo niṭṭhito.",
  "pli-tv-bu-vb-ss2:3.5.1": "Itthī ca hoti itthisaññī sāratto ca.",
  "pli-tv-bu-vb-ss2:3.5.2": "Itthī ca naṃ bhikkhussa kāyena kāyaṃ āmasati parāmasati omasati ummasati olaṅgheti ullaṅgheti ākaḍḍhati patikaḍḍhati abhiniggaṇhāti abhinippīḷeti gaṇhāti chupati, sevanādhippāyo kāyena vāyamati phassaṃ paṭivijānāti, āpatti saṃghādisesassa …pe….",
  "pli-tv-bu-vb-ss2:3.5.3": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.4": "Itthiyo ca naṃ bhikkhussa kāyena kāyaṃ āmasanti parāmasanti omasanti ummasanti olaṅghenti ullaṅghenti ākaḍḍhanti patikaḍḍhanti abhiniggaṇhanti abhinippīḷenti gaṇhanti chupanti, sevanādhippāyo kāyena vāyamati phassaṃ paṭivijānāti, āpatti dvinnaṃ saṃghādisesānaṃ …pe….",
  "pli-tv-bu-vb-ss2:3.5.5": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.6": "Ubho ca naṃ bhikkhussa kāyena kāyaṃ āmasanti parāmasanti …pe…",
  "pli-tv-bu-vb-ss2:3.5.7": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti saṃghādisesena dukkaṭassa …pe….",
  "pli-tv-bu-vb-ss2:3.5.8": "Itthī ca hoti itthisaññī sāratto ca.",
  "pli-tv-bu-vb-ss2:3.5.9": "Itthī ca naṃ bhikkhussa kāyena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.5.10": "gaṇhāti chupati, sevanādhippāyo kāyena vāyamati phassaṃ paṭivijānāti, āpatti thullaccayassa …pe….",
  "pli-tv-bu-vb-ss2:3.5.11": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.12": "Itthiyo ca naṃ bhikkhussa kāyena kāyapaṭibaddhaṃ āmasanti parāmasanti …pe…",
  "pli-tv-bu-vb-ss2:3.5.13": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti dvinnaṃ thullaccayānaṃ …pe….",
  "pli-tv-bu-vb-ss2:3.5.14": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.15": "Ubho ca naṃ bhikkhussa kāyena kāyapaṭibaddhaṃ āmasanti parāmasanti …pe…",
  "pli-tv-bu-vb-ss2:3.5.16": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti thullaccayena dukkaṭassa …pe….",
  "pli-tv-bu-vb-ss2:3.5.17": "Itthī ca hoti itthisaññī sāratto ca.",
  "pli-tv-bu-vb-ss2:3.5.18": "Itthī ca naṃ bhikkhussa kāyapaṭibaddhena kāyaṃ āmasati parāmasati …pe…",
  "pli-tv-bu-vb-ss2:3.5.19": "gaṇhāti chupati, sevanādhippāyo kāyena vāyamati phassaṃ paṭivijānāti, āpatti thullaccayassa …pe….",
  "pli-tv-bu-vb-ss2:3.5.20": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.21": "Itthiyo ca naṃ bhikkhussa kāyapaṭibaddhena kāyaṃ āmasanti parāmasanti …pe…",
  "pli-tv-bu-vb-ss2:3.5.22": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti dvinnaṃ thullaccayānaṃ …pe….",
  "pli-tv-bu-vb-ss2:3.5.23": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.24": "Ubho ca naṃ bhikkhussa kāyapaṭibaddhena kāyaṃ āmasanti parāmasanti …pe…",
  "pli-tv-bu-vb-ss2:3.5.25": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti thullaccayena dukkaṭassa …pe….",
  "pli-tv-bu-vb-ss2:3.5.26": "Itthī ca hoti itthisaññī sāratto ca.",
  "pli-tv-bu-vb-ss2:3.5.27": "Itthī ca naṃ bhikkhussa kāyapaṭibaddhena kāyapaṭibaddhaṃ āmasati parāmasati …pe…",
  "pli-tv-bu-vb-ss2:3.5.28": "gaṇhāti chupati, sevanādhippāyo kāyena vāyamati phassaṃ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.29": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.30": "Itthiyo ca naṃ bhikkhussa kāyapaṭibaddhena kāyapaṭibaddhaṃ āmasanti parāmasanti …pe…",
  "pli-tv-bu-vb-ss2:3.5.31": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.32": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.33": "Ubho ca naṃ bhikkhussa kāyapaṭibaddhena kāyapaṭibaddhaṃ āmasanti parāmasanti …pe…",
  "pli-tv-bu-vb-ss2:3.5.34": "gaṇhanti chupanti, sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.35": "Itthī ca hoti itthisaññī sāratto ca.",
  "pli-tv-bu-vb-ss2:3.5.36": "Itthī ca naṃ bhikkhussa nissaggiyena kāyaṃ āmasati.",
  "pli-tv-bu-vb-ss2:3.5.37": "Sevanādhippāyo kāyena vāyamati phassaṃ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.38": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.39": "Itthiyo ca naṃ bhikkhussa nissaggiyena kāyaṃ āmasanti.",
  "pli-tv-bu-vb-ss2:3.5.40": "Sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.41": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.42": "Ubho ca naṃ bhikkhussa nissaggiyena kāyaṃ āmasanti.",
  "pli-tv-bu-vb-ss2:3.5.43": "Sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.44": "Itthī ca hoti itthisaññī sāratto ca.",
  "pli-tv-bu-vb-ss2:3.5.45": "Itthī ca naṃ bhikkhussa nissaggiyena kāyapaṭibaddhaṃ āmasati.",
  "pli-tv-bu-vb-ss2:3.5.46": "Sevanādhippāyo kāyena vāyamati phassaṃ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.47": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.48": "Itthiyo ca naṃ bhikkhussa nissaggiyena kāyapaṭibaddhaṃ āmasanti.",
  "pli-tv-bu-vb-ss2:3.5.49": "Sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.50": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.51": "Ubho ca naṃ bhikkhussa nissaggiyena kāyapaṭibaddhaṃ āmasanti.",
  "pli-tv-bu-vb-ss2:3.5.52": "Sevanādhippāyo kāyena vāyamati phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.53": "Itthī ca hoti itthisaññī sāratto ca.",
  "pli-tv-bu-vb-ss2:3.5.54": "Itthī ca naṃ bhikkhussa nissaggiyena nissaggiyaṃ āmasati.",
  "pli-tv-bu-vb-ss2:3.5.55": "Sevanādhippāyo kāyena vāyamati, na ca phassaṃ paṭivijānāti, āpatti dukkaṭassa …pe….",
  "pli-tv-bu-vb-ss2:3.5.56": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss2:3.5.57": "Itthiyo ca naṃ bhikkhussa nissaggiyena nissaggiyaṃ āmasanti.",
  "pli-tv-bu-vb-ss2:3.5.58": "Sevanādhippāyo kāyena vāyamati, na ca phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.5.59": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss2:3.5.60": "Ubho ca naṃ bhikkhussa nissaggiyena nissaggiyaṃ āmasanti.",
  "pli-tv-bu-vb-ss2:3.5.61": "Sevanādhippāyo kāyena vāyamati, na ca phassaṃ paṭivijānāti, āpatti dvinnaṃ dukkaṭānaṃ …pe….",
  "pli-tv-bu-vb-ss2:3.6.1": "Sevanādhippāyo kāyena vāyamati phassaṃ paṭivijānāti, āpatti saṃghādisesassa.",
  "pli-tv-bu-vb-ss2:3.6.2": "Sevanādhippāyo kāyena vāyamati, na ca phassaṃ paṭivijānāti, āpatti dukkaṭassa.",
  "pli-tv-bu-vb-ss2:3.6.3": "Sevanādhippāyo na ca kāyena vāyamati, phassaṃ paṭivijānāti, anāpatti.",
  "pli-tv-bu-vb-ss2:3.6.4": "Sevanādhippāyo na ca kāyena vāyamati, na ca phassaṃ paṭivijānāti, anāpatti.",
  "pli-tv-bu-vb-ss2:3.6.5": "Mokkhādhippāyo kāyena vāyamati, phassaṃ paṭivijānāti, anāpatti.",
  "pli-tv-bu-vb-ss2:3.6.6": "Mokkhādhippāyo kāyena vāyamati, na ca phassaṃ paṭivijānāti, anāpatti.",
  "pli-tv-bu-vb-ss2:3.6.7": "Mokkhādhippāyo na ca kāyena vāyamati, phassaṃ paṭivijānāti, anāpatti.",
  "pli-tv-bu-vb-ss2:3.6.8": "Mokkhādhippāyo na ca kāyena vāyamati, na ca phassaṃ paṭivijānāti, anāpatti.",
  "pli-tv-bu-vb-ss2:3.7.1": "Anāpatti—",
  "pli-tv-bu-vb-ss2:3.7.2": "asañcicca,",
  "pli-tv-bu-vb-ss2:3.7.3": "asatiyā,",
  "pli-tv-bu-vb-ss2:3.7.4": "ajānantassa,",
  "pli-tv-bu-vb-ss2:3.7.5": "asādiyantassa,",
  "pli-tv-bu-vb-ss2:3.7.6": "ummattakassa,",
  "pli-tv-bu-vb-ss2:3.7.7": "khittacittassa,",
  "pli-tv-bu-vb-ss2:3.7.8": "vedanāṭṭassa,",
  "pli-tv-bu-vb-ss2:3.7.9": "ādikammikassāti.",
  "pli-tv-bu-vb-ss2:3.7.10": "2.1. Vinītavatthuuddānagāthā",
  "pli-tv-bu-vb-ss2:3.7.11": "Mātā dhītā bhaginī ca,",
  "pli-tv-bu-vb-ss2:3.7.12": "jāyā yakkhī ca paṇḍako;",
  "pli-tv-bu-vb-ss2:3.7.13": "Suttā matā tiracchānā,",
  "pli-tv-bu-vb-ss2:3.7.14": "dārudhītalikāya ca.",
  "pli-tv-bu-vb-ss2:3.7.15": "Sampīḷe saṅkamo maggo,",
  "pli-tv-bu-vb-ss2:3.7.16": "rukkho nāvā ca rajju ca;",
  "pli-tv-bu-vb-ss2:3.7.17": "Daṇḍo pattaṃ paṇāmesi,",
  "pli-tv-bu-vb-ss2:3.7.18": "vande vāyami nacchupeti.",
  "pli-tv-bu-vb-ss2:3.7.19": "2.2. Vinītavatthu",
  "pli-tv-bu-vb-ss2:4.1.1": "Tena kho pana samayena aññataro bhikkhu mātuyā mātupemena āmasi.",
  "pli-tv-bu-vb-ss2:4.1.2": "Tassa kukkuccaṃ ahosi—",
  "pli-tv-bu-vb-ss2:4.1.3": "“bhagavatā sikkhāpadaṃ paññattaṃ,",
  "pli-tv-bu-vb-ss2:4.1.4": "kacci nu kho ahaṃ saṃghādisesaṃ āpattiṃ āpanno”ti?",
  "pli-tv-bu-vb-ss2:4.1.5": "Bhagavato etamatthaṃ ārocesi.",
  "pli-tv-bu-vb-ss2:4.1.6": "“Anāpatti, bhikkhu, saṃghādisesassa;",
  "pli-tv-bu-vb-ss2:4.1.7": "āpatti dukkaṭassā”ti. #1",
  "pli-tv-bu-vb-ss2:4.1.8": "Tena kho pana samayena aññataro bhikkhu dhītuyā dhītupemena āmasi …pe…",
  "pli-tv-bu-vb-ss2:4.1.9": "bhaginiyā bhaginipemena āmasi.",
  "pli-tv-bu-vb-ss2:4.1.10": "Tassa kukkuccaṃ ahosi …pe…",
  "pli-tv-bu-vb-ss2:4.1.11": "“anāpatti, bhikkhu, saṃghādisesassa;",
  "pli-tv-bu-vb-ss2:4.1.12": "āpatti dukkaṭassā”ti. #2–3",
  "pli-tv-bu-vb-ss2:4.2.1": "Tena kho pana samayena aññataro bhikkhu purāṇadutiyikāya kāyasaṃsaggaṃ samāpajji.",
  "pli-tv-bu-vb-ss2:4.2.2": "Tassa kukkuccaṃ ahosi …pe…",
  "pli-tv-bu-vb-ss2:4.2.3": "“āpattiṃ tvaṃ, bhikkhu, āpanno saṃghādisesan”ti. #4",
  "pli-tv-bu-vb-ss2:4.3.1": "Tena kho pana samayena aññataro bhikkhu yakkhiniyā kāyasaṃsaggaṃ samāpajji.",
  "pli-tv-bu-vb-ss2:4.3.2": "Tassa kukkuccaṃ ahosi …pe…",
  "pli-tv-bu-vb-ss2:4.3.3": "“anāpatti, bhikkhu, saṃghādisesassa;",
  "pli-tv-bu-vb-ss2:4.3.4": "āpatti thullaccayassā”ti. #5",
  "pli-tv-bu-vb-ss2:4.3.5": "Tena kho pana samayena aññataro bhikkhu paṇḍakassa kāyasaṃsaggaṃ samāpajji.",
  "pli-tv-bu-vb-ss2:4.3.6": "Tassa kukkuccaṃ ahosi …pe…",
  "pli-tv-bu-vb-ss2:4.3.7": "“anāpatti, bhikkhu, saṃghādisesassa;",
  "pli-tv-bu-vb-ss2:4.3.8": "āpatti thullaccayassā”ti. #6",
  "pli-tv-bu-vb-ss2:4.4.1": "Tena kho pana samayena aññataro bhikkhu suttitthiyā kāyasaṃsaggaṃ samāpajji.",
  "pli-tv-bu-vb-ss2:4.4.2": "Tassa kukkuccaṃ ahosi …pe…",
  "pli-tv-bu-vb-ss2:4.4.3": "“āpattiṃ tvaṃ, bhikkhu, āpanno saṃghādisesan”ti. #7",
  "pli-tv-bu-vb-ss2:4.4.4": "Tena kho pana samayena aññataro bhikkhu matitthiyā kāyasaṃsaggaṃ samāpajji.",
  "pli-tv-bu-vb-ss2:4.4.5": "Tassa kukkuccaṃ ahosi …pe…",
  "pli-tv-bu-vb-ss2:4.4.6": "“anāpatti, bhikkhu, saṃghādisesassa;",
  "pli-tv-bu-vb-ss2:4.4.7": "āpatti thullaccayassā”ti. #8",
  "pli-tv-bu-vb-ss2:4.4.8": "Tena kho pana samayena aññataro bhikkhu tiracchānagatitthiyā kāyasaṃsaggaṃ samāpajji.",
  "pli-tv-bu-vb-ss2:4.4.9": "Tassa kukkuccaṃ ahosi …pe…",
  "pli-tv-bu-vb-ss2:4.4.10": "“anāpatti, bhikkhu, saṃghādisesassa;",
  "pli-tv-bu-vb-ss2:4.4.11": "āpatti dukkaṭassā”ti. #9",
  "pli-tv-bu-vb-ss2:4.4.12": "Tena kho pana samayena aññataro bhikkhu dārudhītalikāya kāyasaṃsaggaṃ samāpajji.",
  "pli-tv-bu-vb-ss2:4.4.13": "Tassa kukkuccaṃ ahosi …pe…",
  "pli-tv-bu-vb-ss2:4.4.14": "“anāpatti, bhikkhu, saṃghādisesassa;",
  "pli-tv-bu-vb-ss2:4.4.15": "āpatti dukkaṭassā”ti. #10",
  "pli-tv-bu-vb-ss2:4.5.1": "Tena kho pana samayena sambahulā itthiyo aññataraṃ bhikkhuṃ sampīḷetvā bāhāparamparāya ānesuṃ.",
  "pli-tv-bu-vb-ss2:4.5.2": "Tassa kukkuccaṃ ahosi …pe…",
  "pli-tv-bu-vb-ss2:4.5.3": "“sādiyi tvaṃ, bhikkhū”ti?",
  "pli-tv-bu-vb-ss2:4.5.4": "“Nāhaṃ, bhagavā, sādiyin”ti.",
  "pli-tv-bu-vb-ss2:4.5.5": "“Anāpatti, bhikkhu, asādiyantassā”ti. #11",
  "pli-tv-bu-vb-ss2:4.6.1": "Tena kho pana samayena aññataro bhikkhu itthiyā abhirūḷhaṃ saṅkamaṃ sāratto sañcālesi.",
  "pli-tv-bu-vb-ss2:4.6.2": "Tassa kukkuccaṃ ahosi …pe…",
  "pli-tv-bu-vb-ss2:4.6.3": "“anāpatti, bhikkhu, saṃghādisesassa;",
  "pli-tv-bu-vb-ss2:4.6.4": "āpatti dukkaṭassā”ti. #12",
  "pli-tv-bu-vb-ss2:4.7.1": "Tena kho pana samayena aññataro bhikkhu itthiṃ paṭipathe passitvā sāratto aṃsakūṭena pahāraṃ adāsi.",
  "pli-tv-bu-vb-ss2:4.7.2": "Tassa kukkuccaṃ ahosi …pe…",
  "pli-tv-bu-vb-ss2:4.7.3": "“āpattiṃ tvaṃ, bhikkhu, āpanno saṃghādisesan”ti. #13",
  "pli-tv-bu-vb-ss2:4.8.1": "Tena kho pana samayena aññataro bhikkhu itthiyā abhirūḷhaṃ rukkhaṃ sāratto sañcālesi.",
  "pli-tv-bu-vb-ss2:4.8.2": "Tassa kukkuccaṃ ahosi …pe…",
  "pli-tv-bu-vb-ss2:4.8.3": "“anāpatti, bhikkhu, saṃghādisesassa;",
  "pli-tv-bu-vb-ss2:4.8.4": "āpatti dukkaṭassā”ti. #14",
  "pli-tv-bu-vb-ss2:4.8.5": "Tena kho pana samayena aññataro bhikkhu itthiyā abhirūḷhaṃ nāvaṃ sāratto sañcālesi.",
  "pli-tv-bu-vb-ss2:4.8.6": "Tassa kukkuccaṃ ahosi …pe…",
  "pli-tv-bu-vb-ss2:4.8.7": "“anāpatti, bhikkhu, saṃghādisesassa;",
  "pli-tv-bu-vb-ss2:4.8.8": "āpatti dukkaṭassā”ti. #15",
  "pli-tv-bu-vb-ss2:4.9.1": "Tena kho pana samayena aññataro bhikkhu itthiyā gahitaṃ rajjuṃ sāratto āviñchi.",
  "pli-tv-bu-vb-ss2:4.9.2": "Tassa kukkuccaṃ ahosi …pe…",
  "pli-tv-bu-vb-ss2:4.9.3": "“anāpatti, bhikkhu, saṃghādisesassa;",
  "pli-tv-bu-vb-ss2:4.9.4": "āpatti thullaccayassā”ti. #16",
  "pli-tv-bu-vb-ss2:4.9.5": "Tena kho pana samayena aññataro bhikkhu itthiyā gahitaṃ daṇḍaṃ sāratto āviñchi.",
  "pli-tv-bu-vb-ss2:4.9.6": "Tassa kukkuccaṃ ahosi …pe…",
  "pli-tv-bu-vb-ss2:4.9.7": "“anāpatti, bhikkhu, saṃghādisesassa;",
  "pli-tv-bu-vb-ss2:4.9.8": "āpatti thullaccayassā”ti. #17",
  "pli-tv-bu-vb-ss2:4.10.1": "Tena kho pana samayena aññataro bhikkhu sāratto itthiṃ pattena paṇāmesi.",
  "pli-tv-bu-vb-ss2:4.10.2": "Tassa kukkuccaṃ ahosi …pe…",
  "pli-tv-bu-vb-ss2:4.10.3": "“anāpatti, bhikkhu, saṃghādisesassa;",
  "pli-tv-bu-vb-ss2:4.10.4": "āpatti thullaccayassā”ti. #18",
  "pli-tv-bu-vb-ss2:4.11.1": "Tena kho pana samayena aññataro bhikkhu itthiyā vandantiyā sāratto pādaṃ uccāresi.",
  "pli-tv-bu-vb-ss2:4.11.2": "Tassa kukkuccaṃ ahosi …pe…",
  "pli-tv-bu-vb-ss2:4.11.3": "“āpattiṃ tvaṃ, bhikkhu, āpanno saṃghādisesan”ti. #19",
  "pli-tv-bu-vb-ss2:4.11.4": "Tena kho pana samayena aññataro bhikkhu itthiṃ gahessāmīti vāyamitvā na chupi.",
  "pli-tv-bu-vb-ss2:4.11.5": "Tassa kukkuccaṃ ahosi …pe…",
  "pli-tv-bu-vb-ss2:4.11.6": "“anāpatti, bhikkhu, saṃghādisesassa;",
  "pli-tv-bu-vb-ss2:4.11.7": "āpatti dukkaṭassā”ti. #20",
  "pli-tv-bu-vb-ss2:4.11.8": "Kāyasaṃsaggasikkhāpadaṃ niṭṭhitaṃ dutiyaṃ."
}