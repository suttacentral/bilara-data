{
  "pli-tv-bu-vb-ss4:0.1": "Theravāda Vinaya",
  "pli-tv-bu-vb-ss4:0.2": "Mahāvibhaṅga",
  "pli-tv-bu-vb-ss4:0.3": "Saṃghādisesakaṇḍa",
  "pli-tv-bu-vb-ss4:0.4": "Attakāmapāricariyasikkhāpada",
  "pli-tv-bu-vb-ss4:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-ss4:1.1.2": "Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati.",
  "pli-tv-bu-vb-ss4:1.1.3": "Tena kho pana samayena aññatarā itthī matapatikā abhirūpā hoti dassanīyā pāsādikā.",
  "pli-tv-bu-vb-ss4:1.1.4": "Atha kho āyasmā udāyī pubbaṇhasamayaṃ nivāsetvā pattacīvaramādāya yena tassā itthiyā nivesanaṃ tenupasaṅkami; upasaṅkamitvā paññatte āsane nisīdi.",
  "pli-tv-bu-vb-ss4:1.1.5": "Atha kho sā itthī yenāyasmā udāyī tenupasaṅkami; upasaṅkamitvā āyasmantaṃ udāyiṃ abhivādetvā ekamantaṃ nisīdi.",
  "pli-tv-bu-vb-ss4:1.1.6": "Ekamantaṃ nisinnaṃ kho taṃ itthiṃ āyasmā udāyī dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-ss4:1.1.7": "Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṃsitā āyasmantaṃ udāyiṃ etadavoca—",
  "pli-tv-bu-vb-ss4:1.1.8": "“vadeyyātha, bhante, yena attho.",
  "pli-tv-bu-vb-ss4:1.1.9": "Paṭibalā mayaṃ ayyassa dātuṃ yadidaṃ cīvarapiṇḍapātasenāsanagilānappaccayabhesajjaparikkhāran”ti.",
  "pli-tv-bu-vb-ss4:1.1.10": "“Na kho te, bhagini, amhākaṃ dullabhā yadidaṃ cīvarapiṇḍapātasenāsanagilānappaccayabhesajjaparikkhārā.",
  "pli-tv-bu-vb-ss4:1.1.11": "Api ca yo amhākaṃ dullabho taṃ dehī”ti.",
  "pli-tv-bu-vb-ss4:1.1.12": "“Kiṃ, bhante”ti?",
  "pli-tv-bu-vb-ss4:1.1.13": "“Methunadhamman”ti.",
  "pli-tv-bu-vb-ss4:1.1.14": "“Attho, bhante”ti?",
  "pli-tv-bu-vb-ss4:1.1.15": "“Attho, bhaginī”ti.",
  "pli-tv-bu-vb-ss4:1.1.16": "“Ehi, bhante”ti,",
  "pli-tv-bu-vb-ss4:1.1.17": "ovarakaṃ pavisitvā sāṭakaṃ nikkhipitvā mañcake uttānā nipajji.",
  "pli-tv-bu-vb-ss4:1.1.18": "Atha kho āyasmā udāyī yena sā itthī tenupasaṅkami; upasaṅkamitvā—",
  "pli-tv-bu-vb-ss4:1.1.19": "“ko imaṃ vasalaṃ duggandhaṃ āmasissatī”ti,",
  "pli-tv-bu-vb-ss4:1.1.20": "niṭṭhubhitvā pakkāmi.",
  "pli-tv-bu-vb-ss4:1.1.21": "Atha kho sā itthī ujjhāyati khiyyati vipāceti—",
  "pli-tv-bu-vb-ss4:1.1.22": "“alajjino ime samaṇā sakyaputtiyā dussīlā musāvādino.",
  "pli-tv-bu-vb-ss4:1.1.23": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "pli-tv-bu-vb-ss4:1.1.24": "Natthi imesaṃ sāmaññaṃ natthi imesaṃ brahmaññaṃ, naṭṭhaṃ imesaṃ sāmaññaṃ naṭṭhaṃ imesaṃ brahmaññaṃ, kuto imesaṃ sāmaññaṃ kuto imesaṃ brahmaññaṃ,",
  "pli-tv-bu-vb-ss4:1.1.25": "apagatā ime sāmaññā apagatā ime brahmaññā.",
  "pli-tv-bu-vb-ss4:1.1.26": "Kathañhi nāma samaṇo udāyī maṃ sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati.",
  "pli-tv-bu-vb-ss4:1.1.27": "Kiṃ me pāpakaṃ kiṃ me duggandhaṃ,",
  "pli-tv-bu-vb-ss4:1.1.28": "kassāhaṃ kena hāyāmī”ti?",
  "pli-tv-bu-vb-ss4:1.2.1": "Aññāpi itthiyo ujjhāyanti khiyyanti vipācenti—",
  "pli-tv-bu-vb-ss4:1.2.2": "“alajjino ime samaṇā sakyaputtiyā dussīlā musāvādino …pe…",
  "pli-tv-bu-vb-ss4:1.2.3": "kathañhi nāma samaṇo udāyī imissā sāmaṃ methunadhammaṃ yācitvā, ‘ko imaṃ vasalaṃ duggandhaṃ āmasissatī’ti niṭṭhubhitvā pakkamissati.",
  "pli-tv-bu-vb-ss4:1.2.4": "Kiṃ imissā pāpakaṃ kiṃ imissā duggandhaṃ, kassāyaṃ kena hāyatī”ti?",
  "pli-tv-bu-vb-ss4:1.2.5": "Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bu-vb-ss4:1.2.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss4:1.2.7": "“kathañhi nāma āyasmā udāyī mātugāmassa santike attakāmapāricariyāya vaṇṇaṃ bhāsissatī”ti.",
  "pli-tv-bu-vb-ss4:1.2.8": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ.",
  "pli-tv-bu-vb-ss4:1.2.9": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—",
  "pli-tv-bu-vb-ss4:1.2.10": "“saccaṃ kira tvaṃ, udāyi, mātugāmassa santike attakāmapāricariyāya vaṇṇaṃ bhāsasī”ti?",
  "pli-tv-bu-vb-ss4:1.2.11": "“Saccaṃ, bhagavā”ti.",
  "pli-tv-bu-vb-ss4:1.2.12": "Vigarahi buddho bhagavā—",
  "pli-tv-bu-vb-ss4:1.2.13": "“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ.",
  "pli-tv-bu-vb-ss4:1.2.14": "Kathañhi nāma tvaṃ, moghapurisa, mātugāmassa santike attakāmapāricariyāya vaṇṇaṃ bhāsissasi.",
  "pli-tv-bu-vb-ss4:1.2.15": "Nanu mayā, moghapurisa, anekapariyāyena virāgāya dhammo desito no sarāgāya …pe…",
  "pli-tv-bu-vb-ss4:1.2.16": "kāmapariḷāhānaṃ vūpasamo akkhāto?",
  "pli-tv-bu-vb-ss4:1.2.17": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-ss4:1.2.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss4:1.2.19": "“Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṃ bhāseyya— ‘etadaggaṃ, bhagini, pāricariyānaṃ yā mādisaṃ sīlavantaṃ kalyāṇadhammaṃ brahmacāriṃ etena dhammena paricareyyāti methunupasaṃhitena’, saṃghādiseso”ti.",
  "pli-tv-bu-vb-ss4:2.1": "Yo panāti",
  "pli-tv-bu-vb-ss4:2.2": "yo yādiso …pe…",
  "pli-tv-bu-vb-ss4:2.3": "bhikkhūti",
  "pli-tv-bu-vb-ss4:2.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-ss4:2.5": "Otiṇṇo nāma",
  "pli-tv-bu-vb-ss4:2.6": "sāratto apekkhavā paṭibaddhacitto.",
  "pli-tv-bu-vb-ss4:2.7": "Vipariṇatanti",
  "pli-tv-bu-vb-ss4:2.8": "rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇataṃ.",
  "pli-tv-bu-vb-ss4:2.9": "Api ca rattaṃ cittaṃ imasmiṃ atthe adhippetaṃ vipariṇatanti.",
  "pli-tv-bu-vb-ss4:2.10": "Mātugāmo nāma",
  "pli-tv-bu-vb-ss4:2.11": "manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.",
  "pli-tv-bu-vb-ss4:2.12": "Mātugāmassa santiketi",
  "pli-tv-bu-vb-ss4:2.13": "mātugāmassa sāmantā, mātugāmassa avidūre.",
  "pli-tv-bu-vb-ss4:2.14": "Attakāmanti",
  "pli-tv-bu-vb-ss4:2.15": "attano kāmaṃ attano hetuṃ attano adhippāyaṃ attano pāricariyaṃ.",
  "pli-tv-bu-vb-ss4:2.16": "Etadagganti",
  "pli-tv-bu-vb-ss4:2.17": "etaṃ aggaṃ etaṃ seṭṭhaṃ etaṃ mokkhaṃ etaṃ uttamaṃ etaṃ pavaraṃ.",
  "pli-tv-bu-vb-ss4:2.18": "Yāti",
  "pli-tv-bu-vb-ss4:2.19": "khattiyī vā brāhmaṇī vā vessī vā suddī vā.",
  "pli-tv-bu-vb-ss4:2.20": "Mādisanti",
  "pli-tv-bu-vb-ss4:2.21": "khattiyaṃ vā brāhmaṇaṃ vā vessaṃ vā suddaṃ vā.",
  "pli-tv-bu-vb-ss4:2.22": "Sīlavantanti",
  "pli-tv-bu-vb-ss4:2.23": "pāṇātipātā paṭivirataṃ, adinnādānā paṭivirataṃ, musāvādā paṭivirataṃ.",
  "pli-tv-bu-vb-ss4:2.24": "Brahmacārinti",
  "pli-tv-bu-vb-ss4:2.25": "methunadhammā paṭivirataṃ.",
  "pli-tv-bu-vb-ss4:2.26": "Kalyāṇadhammo nāma",
  "pli-tv-bu-vb-ss4:2.27": "tena ca sīlena tena ca brahmacariyena kalyāṇadhammo hoti.",
  "pli-tv-bu-vb-ss4:2.28": "Etena dhammenāti",
  "pli-tv-bu-vb-ss4:2.29": "methunadhammena.",
  "pli-tv-bu-vb-ss4:2.30": "Paricareyyāti",
  "pli-tv-bu-vb-ss4:2.31": "abhirameyya.",
  "pli-tv-bu-vb-ss4:2.32": "Methunupasaṃhitenāti",
  "pli-tv-bu-vb-ss4:2.33": "methunadhammappaṭisaṃyuttena.",
  "pli-tv-bu-vb-ss4:2.34": "Saṃghādisesoti",
  "pli-tv-bu-vb-ss4:2.35": "…pe… tenapi vuccati “saṃghādiseso”ti.",
  "pli-tv-bu-vb-ss4:3.1.1": "Itthī ca hoti itthisaññī sāratto ca.",
  "pli-tv-bu-vb-ss4:3.1.2": "Bhikkhu ca naṃ itthiyā santike attakāmapāricariyāya vaṇṇaṃ bhāsati, āpatti saṃghādisesassa.",
  "pli-tv-bu-vb-ss4:3.1.3": "Itthī ca hoti vematiko …pe…",
  "pli-tv-bu-vb-ss4:3.1.4": "paṇḍakasaññī …",
  "pli-tv-bu-vb-ss4:3.1.5": "purisasaññī …",
  "pli-tv-bu-vb-ss4:3.1.6": "tiracchānagatasaññī sāratto ca.",
  "pli-tv-bu-vb-ss4:3.1.7": "Bhikkhu ca naṃ itthiyā santike attakāmapāricariyāya vaṇṇaṃ bhāsati, āpatti thullaccayassa.",
  "pli-tv-bu-vb-ss4:3.1.8": "Paṇḍako ca hoti paṇḍakasaññī sāratto ca.",
  "pli-tv-bu-vb-ss4:3.1.9": "Bhikkhu ca naṃ paṇḍakassa santike attakāmapāricariyāya vaṇṇaṃ bhāsati, āpatti thullaccayassa.",
  "pli-tv-bu-vb-ss4:3.1.10": "Paṇḍako ca hoti vematiko …pe…",
  "pli-tv-bu-vb-ss4:3.1.11": "purisasaññī …",
  "pli-tv-bu-vb-ss4:3.1.12": "tiracchānagatasaññī …",
  "pli-tv-bu-vb-ss4:3.1.13": "itthisaññī sāratto ca.",
  "pli-tv-bu-vb-ss4:3.1.14": "Bhikkhu ca naṃ paṇḍakassa santike attakāmapāricariyāya vaṇṇaṃ bhāsati, āpatti dukkaṭassa.",
  "pli-tv-bu-vb-ss4:3.1.15": "Puriso ca hoti",
  "pli-tv-bu-vb-ss4:3.1.16": "…pe…",
  "pli-tv-bu-vb-ss4:3.1.17": "tiracchānagato ca hoti tiracchānagatasaññī …pe…",
  "pli-tv-bu-vb-ss4:3.1.18": "vematiko …",
  "pli-tv-bu-vb-ss4:3.1.19": "itthisaññī …",
  "pli-tv-bu-vb-ss4:3.1.20": "paṇḍakasaññī …",
  "pli-tv-bu-vb-ss4:3.1.21": "purisasaññī sāratto ca.",
  "pli-tv-bu-vb-ss4:3.1.22": "Bhikkhu ca naṃ tiracchānagatassa santike attakāmapāricariyāya vaṇṇaṃ bhāsati, āpatti dukkaṭassa.",
  "pli-tv-bu-vb-ss4:3.1.23": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss4:3.1.24": "Bhikkhu ca naṃ dvinnaṃ itthīnaṃ santike attakāmapāricariyāya vaṇṇaṃ bhāsati, āpatti dvinnaṃ saṃghādisesānaṃ.",
  "pli-tv-bu-vb-ss4:3.1.25": "…pe…",
  "pli-tv-bu-vb-ss4:3.1.26": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss4:3.1.27": "Bhikkhu ca naṃ ubhinnaṃ santike attakāmapāricariyāya vaṇṇaṃ bhāsati, āpatti saṃghādisesena dukkaṭassa.",
  "pli-tv-bu-vb-ss4:3.1.28": "…pe…",
  "pli-tv-bu-vb-ss4:3.2.1": "Anāpatti—",
  "pli-tv-bu-vb-ss4:3.2.2": "“cīvarapiṇḍapātasenāsanagilānappaccayabhesajjaparikkhārena upaṭṭhahā”ti bhaṇati,",
  "pli-tv-bu-vb-ss4:3.2.3": "ummattakassa",
  "pli-tv-bu-vb-ss4:3.2.4": "uādikammikassāti.",
  "pli-tv-bu-vb-ss4:3.2.5": "4.1. Vinītavatthuuddānagāthā",
  "pli-tv-bu-vb-ss4:3.2.6": "Kathaṃ vañjhā labhe puttaṃ,",
  "pli-tv-bu-vb-ss4:3.2.7": "Piyā ca subhagā siyaṃ;",
  "pli-tv-bu-vb-ss4:3.2.8": "Kiṃ dajjaṃ kenupaṭṭheyyaṃ,",
  "pli-tv-bu-vb-ss4:3.2.9": "Kathaṃ gaccheyyaṃ suggatinti.",
  "pli-tv-bu-vb-ss4:3.2.10": "4.2. Vinītavatthu",
  "pli-tv-bu-vb-ss4:4.1.1": "Tena kho pana samayena aññatarā vañjhā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.1.2": "“kathāhaṃ, bhante, vijāyeyyan”ti?",
  "pli-tv-bu-vb-ss4:4.1.3": "“Tena hi, bhagini, aggadānaṃ dehī”ti.",
  "pli-tv-bu-vb-ss4:4.1.4": "“Kiṃ, bhante, aggadānan”ti?",
  "pli-tv-bu-vb-ss4:4.1.5": "“Methunadhamman”ti.",
  "pli-tv-bu-vb-ss4:4.1.6": "Tassa kukkuccaṃ ahosi …pe…",
  "pli-tv-bu-vb-ss4:4.1.7": "“āpattiṃ tvaṃ, bhikkhu, āpanno saṃghādisesan”ti. #1",
  "pli-tv-bu-vb-ss4:4.2.1": "Tena kho pana samayena aññatarā vijāyinī itthī kulūpakaṃ bhikkhuṃ etadavoca—",
  "pli-tv-bu-vb-ss4:4.2.2": "“kathāhaṃ, bhante, puttaṃ labheyyan”ti?",
  "pli-tv-bu-vb-ss4:4.2.3": "“Tena hi, bhagini, aggadānaṃ dehī”ti.",
  "pli-tv-bu-vb-ss4:4.2.4": "“Kiṃ, bhante, aggadānan”ti?",
  "pli-tv-bu-vb-ss4:4.2.5": "“Methunadhamman”ti.",
  "pli-tv-bu-vb-ss4:4.2.6": "Tassa kukkuccaṃ ahosi …pe…",
  "pli-tv-bu-vb-ss4:4.2.7": "“āpattiṃ tvaṃ, bhikkhu, āpanno saṃghādisesan”ti. #2",
  "pli-tv-bu-vb-ss4:4.3.1": "Tena kho pana samayena aññatarā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.3.2": "“kathāhaṃ, bhante, sāmikassa piyā assan”ti?",
  "pli-tv-bu-vb-ss4:4.3.3": "“Tena hi, bhagini, aggadānaṃ dehī”ti.",
  "pli-tv-bu-vb-ss4:4.3.4": "“Kiṃ, bhante, aggadānan”ti?",
  "pli-tv-bu-vb-ss4:4.3.5": "“Methunadhamman”ti.",
  "pli-tv-bu-vb-ss4:4.3.6": "Tassa kukkuccaṃ ahosi …pe…",
  "pli-tv-bu-vb-ss4:4.3.7": "“āpattiṃ tvaṃ, bhikkhu, āpanno saṃghādisesan”ti. #3",
  "pli-tv-bu-vb-ss4:4.3.8": "Tena kho pana samayena aññatarā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.3.9": "“kathāhaṃ, bhante, subhagā assan”ti?",
  "pli-tv-bu-vb-ss4:4.3.10": "“Tena hi, bhagini, aggadānaṃ dehī”ti.",
  "pli-tv-bu-vb-ss4:4.3.11": "“Kiṃ, bhante, aggadānan”ti?",
  "pli-tv-bu-vb-ss4:4.3.12": "“Methunadhamman”ti.",
  "pli-tv-bu-vb-ss4:4.3.13": "Tassa kukkuccaṃ ahosi …pe…",
  "pli-tv-bu-vb-ss4:4.3.14": "“āpattiṃ tvaṃ, bhikkhu, āpanno saṃghādisesan”ti. #4",
  "pli-tv-bu-vb-ss4:4.4.1": "Tena kho pana samayena aññatarā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.4.2": "“kyāhaṃ, bhante, ayyassa dajjāmī”ti?",
  "pli-tv-bu-vb-ss4:4.4.3": "“Aggadānaṃ, bhaginī”ti.",
  "pli-tv-bu-vb-ss4:4.4.4": "“Kiṃ, bhante, aggadānan”ti?",
  "pli-tv-bu-vb-ss4:4.4.5": "“Methunadhamman”ti.",
  "pli-tv-bu-vb-ss4:4.4.6": "Tassa kukkuccaṃ ahosi …pe…",
  "pli-tv-bu-vb-ss4:4.4.7": "“āpattiṃ tvaṃ, bhikkhu, āpanno saṃghādisesan”ti. #5",
  "pli-tv-bu-vb-ss4:4.5.1": "Tena kho pana samayena aññatarā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.5.2": "“kenāhaṃ, bhante, ayyaṃ upaṭṭhemī”ti?",
  "pli-tv-bu-vb-ss4:4.5.3": "“Aggadānena, bhaginī”ti.",
  "pli-tv-bu-vb-ss4:4.5.4": "“Kiṃ, bhante, aggadānan”ti?",
  "pli-tv-bu-vb-ss4:4.5.5": "“Methunadhamman”ti.",
  "pli-tv-bu-vb-ss4:4.5.6": "Tassa kukkuccaṃ ahosi …pe…",
  "pli-tv-bu-vb-ss4:4.5.7": "“āpattiṃ tvaṃ, bhikkhu, āpanno saṃghādisesan”ti. #6",
  "pli-tv-bu-vb-ss4:4.6.1": "Tena kho pana samayena aññatarā itthī kulūpakaṃ bhikkhuṃ etadavoca—",
  "pli-tv-bu-vb-ss4:4.6.2": "“kathāhaṃ, bhante, sugatiṃ gaccheyyan”ti?",
  "pli-tv-bu-vb-ss4:4.6.3": "“Tena hi, bhagini, aggadānaṃ dehī”ti.",
  "pli-tv-bu-vb-ss4:4.6.4": "“Kiṃ, bhante, aggadānan”ti?",
  "pli-tv-bu-vb-ss4:4.6.5": "“Methunadhamman”ti.",
  "pli-tv-bu-vb-ss4:4.6.6": "Tassa kukkuccaṃ ahosi …pe…",
  "pli-tv-bu-vb-ss4:4.6.7": "“āpattiṃ tvaṃ, bhikkhu, āpanno saṃghādisesan”ti. #7",
  "pli-tv-bu-vb-ss4:4.6.8": "Attakāmapāricariyasikkhāpadaṃ niṭṭhitaṃ catutthaṃ."
}