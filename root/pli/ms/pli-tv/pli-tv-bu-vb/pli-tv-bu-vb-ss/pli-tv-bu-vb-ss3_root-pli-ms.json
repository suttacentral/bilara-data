{
  "pli-tv-bu-vb-ss3:0.1": "Theravāda Vinaya",
  "pli-tv-bu-vb-ss3:0.2": "Mahāvibhaṅga",
  "pli-tv-bu-vb-ss3:0.3": "Saṃghādisesakaṇḍa",
  "pli-tv-bu-vb-ss3:0.4": "Duṭṭhullavācāsikkhāpada",
  "pli-tv-bu-vb-ss3:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-ss3:1.1.2": "Tena kho pana samayena āyasmā udāyī araññe viharati.",
  "pli-tv-bu-vb-ss3:1.1.3": "Tassāyasmato vihāro abhirūpo hoti dassanīyo pāsādiko.",
  "pli-tv-bu-vb-ss3:1.1.4": "Tena kho pana samayena sambahulā itthiyo ārāmaṃ āgamaṃsu vihārapekkhikāyo.",
  "pli-tv-bu-vb-ss3:1.1.5": "Atha kho tā itthiyo yenāyasmā udāyī tenupasaṅkamiṃsu;",
  "pli-tv-bu-vb-ss3:1.1.6": "upasaṅkamitvā āyasmantaṃ udāyiṃ etadavocuṃ—",
  "pli-tv-bu-vb-ss3:1.1.7": "“icchāma mayaṃ, bhante, ayyassa vihāraṃ pekkhitun”ti.",
  "pli-tv-bu-vb-ss3:1.1.8": "Atha kho āyasmā udāyī tā itthiyo vihāraṃ pekkhāpetvā tāsaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi.",
  "pli-tv-bu-vb-ss3:1.1.9": "Yā tā itthiyo chinnikā dhuttikā ahirikāyo tā āyasmatā udāyinā saddhiṃ uhasantipi ullapantipi ujjagghantipi uppaṇḍentipi.",
  "pli-tv-bu-vb-ss3:1.1.10": "Yā pana tā itthiyo hirimanā tā nikkhamitvā bhikkhū ujjhāpenti—",
  "pli-tv-bu-vb-ss3:1.1.11": "“idaṃ, bhante, nacchannaṃ nappatirūpaṃ.",
  "pli-tv-bu-vb-ss3:1.1.12": "Sāmikenapi mayaṃ evaṃ vuttā na iccheyyāma, kiṃ panāyyena udāyinā”ti.",
  "pli-tv-bu-vb-ss3:1.2.1": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss3:1.2.2": "“kathañhi nāma āyasmā udāyī mātugāmaṃ duṭṭhullāhi vācāhi obhāsissatī”ti.",
  "pli-tv-bu-vb-ss3:1.2.3": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ.",
  "pli-tv-bu-vb-ss3:1.2.4": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—",
  "pli-tv-bu-vb-ss3:1.2.5": "“saccaṃ kira tvaṃ, udāyi, mātugāmaṃ duṭṭhullāhi vācāhi obhāsasī”ti?",
  "pli-tv-bu-vb-ss3:1.2.6": "“Saccaṃ, bhagavā”ti.",
  "pli-tv-bu-vb-ss3:1.2.7": "Vigarahi buddho bhagavā—",
  "pli-tv-bu-vb-ss3:1.2.8": "“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ.",
  "pli-tv-bu-vb-ss3:1.2.9": "Kathañhi nāma tvaṃ, moghapurisa, mātugāmaṃ duṭṭhullāhi vācāhi obhāsissasi.",
  "pli-tv-bu-vb-ss3:1.2.10": "Nanu mayā, moghapurisa, anekapariyāyena virāgāya dhammo desito no sarāgāya …pe…",
  "pli-tv-bu-vb-ss3:1.2.11": "kāmapariḷāhānaṃ vūpasamo akkhāto.",
  "pli-tv-bu-vb-ss3:1.2.12": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-ss3:1.2.13": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss3:1.2.14": "“Yo pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya yathā taṃ yuvā yuvatiṃ methunupasaṃhitāhi, saṃghādiseso”ti.",
  "pli-tv-bu-vb-ss3:2.1": "Yo panāti",
  "pli-tv-bu-vb-ss3:2.2": "yo yādiso …pe…",
  "pli-tv-bu-vb-ss3:2.3": "bhikkhūti",
  "pli-tv-bu-vb-ss3:2.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-ss3:2.5": "Otiṇṇo nāma",
  "pli-tv-bu-vb-ss3:2.6": "sāratto apekkhavā paṭibaddhacitto.",
  "pli-tv-bu-vb-ss3:2.7": "Vipariṇatanti",
  "pli-tv-bu-vb-ss3:2.8": "rattampi cittaṃ vipariṇataṃ, duṭṭhampi cittaṃ vipariṇataṃ mūḷhampi cittaṃ vipariṇataṃ.",
  "pli-tv-bu-vb-ss3:2.9": "Api ca rattaṃ cittaṃ imasmiṃ atthe adhippetaṃ vipariṇatanti.",
  "pli-tv-bu-vb-ss3:2.10": "Mātugāmo nāma",
  "pli-tv-bu-vb-ss3:2.11": "manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.",
  "pli-tv-bu-vb-ss3:2.12": "Duṭṭhullā nāma",
  "pli-tv-bu-vb-ss3:2.13": "vācā vaccamaggapassāvamaggamethunadhammappaṭisaṃyuttā vācā.",
  "pli-tv-bu-vb-ss3:2.14": "Obhāseyyāti",
  "pli-tv-bu-vb-ss3:2.15": "ajjhācāro vuccati.",
  "pli-tv-bu-vb-ss3:2.16": "Yathā taṃ yuvā yuvatinti",
  "pli-tv-bu-vb-ss3:2.17": "daharo dahariṃ, taruṇo taruṇiṃ, kāmabhogī kāmabhoginiṃ.",
  "pli-tv-bu-vb-ss3:2.18": "Methunupasaṃhitāhīti",
  "pli-tv-bu-vb-ss3:2.19": "methunadhammappaṭisaṃyuttāhi.",
  "pli-tv-bu-vb-ss3:2.20": "Saṃghādisesoti",
  "pli-tv-bu-vb-ss3:2.21": "…pe… tenapi vuccati saṃghādisesoti.",
  "pli-tv-bu-vb-ss3:3.1.1": "Dve magge ādissa vaṇṇampi bhaṇati, avaṇṇampi bhaṇati, yācatipi, āyācatipi, pucchatipi, paṭipucchatipi, ācikkhatipi, anusāsatipi, akkosatipi.",
  "pli-tv-bu-vb-ss3:3.1.2": "Vaṇṇaṃ bhaṇati nāma",
  "pli-tv-bu-vb-ss3:3.1.3": "dve magge thometi vaṇṇeti pasaṃsati.",
  "pli-tv-bu-vb-ss3:3.1.4": "Avaṇṇaṃ bhaṇati nāma",
  "pli-tv-bu-vb-ss3:3.1.5": "dve magge khuṃseti vambheti garahati.",
  "pli-tv-bu-vb-ss3:3.1.6": "Yācati nāma",
  "pli-tv-bu-vb-ss3:3.1.7": "dehi me, arahasi me dātunti.",
  "pli-tv-bu-vb-ss3:3.1.8": "Āyācati nāma",
  "pli-tv-bu-vb-ss3:3.1.9": "kadā te mātā pasīdissati,",
  "pli-tv-bu-vb-ss3:3.1.10": "kadā te pitā pasīdissati,",
  "pli-tv-bu-vb-ss3:3.1.11": "kadā te devatāyo pasīdissanti,",
  "pli-tv-bu-vb-ss3:3.1.12": "kadā sukhaṇo sulayo sumuhutto bhavissati,",
  "pli-tv-bu-vb-ss3:3.1.13": "kadā te methunaṃ dhammaṃ labhissāmīti.",
  "pli-tv-bu-vb-ss3:3.1.14": "Pucchati nāma",
  "pli-tv-bu-vb-ss3:3.1.15": "kathaṃ tvaṃ sāmikassa desi,",
  "pli-tv-bu-vb-ss3:3.1.16": "kathaṃ jārassa desīti?",
  "pli-tv-bu-vb-ss3:3.1.17": "Paṭipucchati nāma",
  "pli-tv-bu-vb-ss3:3.1.18": "evaṃ kira tvaṃ sāmikassa desi,",
  "pli-tv-bu-vb-ss3:3.1.19": "evaṃ jārassa desīti.",
  "pli-tv-bu-vb-ss3:3.1.20": "Ācikkhati nāma",
  "pli-tv-bu-vb-ss3:3.1.21": "puṭṭho bhaṇati— “evaṃ dehi. Evaṃ dentā sāmikassa piyā bhavissati manāpā cā”ti.",
  "pli-tv-bu-vb-ss3:3.1.22": "Anusāsati nāma",
  "pli-tv-bu-vb-ss3:3.1.23": "apuṭṭho bhaṇati— “evaṃ dehi. Evaṃ dentā sāmikassa piyā bhavissati manāpā cā”ti.",
  "pli-tv-bu-vb-ss3:3.1.24": "Akkosati nāma",
  "pli-tv-bu-vb-ss3:3.1.25": "animittāsi,",
  "pli-tv-bu-vb-ss3:3.1.26": "nimittamattāsi,",
  "pli-tv-bu-vb-ss3:3.1.27": "alohitāsi,",
  "pli-tv-bu-vb-ss3:3.1.28": "dhuvalohitāsi,",
  "pli-tv-bu-vb-ss3:3.1.29": "dhuvacoḷāsi,",
  "pli-tv-bu-vb-ss3:3.1.30": "paggharantīsi,",
  "pli-tv-bu-vb-ss3:3.1.31": "sikharaṇīsi,",
  "pli-tv-bu-vb-ss3:3.1.32": "itthipaṇḍakāsi,",
  "pli-tv-bu-vb-ss3:3.1.33": "vepurisikāsi,",
  "pli-tv-bu-vb-ss3:3.1.34": "sambhinnāsi,",
  "pli-tv-bu-vb-ss3:3.1.35": "ubhatobyañjanāsīti.",
  "pli-tv-bu-vb-ss3:3.2.1": "Itthī ca hoti itthisaññī sāratto ca.",
  "pli-tv-bu-vb-ss3:3.2.2": "Bhikkhu ca naṃ itthiyā vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi, āpatti saṃghādisesassa.",
  "pli-tv-bu-vb-ss3:3.2.3": "…pe….",
  "pli-tv-bu-vb-ss3:3.2.4": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss3:3.2.5": "Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.2.6": "akkosatipi, āpatti dvinnaṃ saṃghādisesānaṃ.",
  "pli-tv-bu-vb-ss3:3.2.7": "…pe…",
  "pli-tv-bu-vb-ss3:3.2.8": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss3:3.2.9": "Bhikkhu ca naṃ ubhinnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.2.10": "akkosatipi, āpatti saṃghādisesena dukkaṭassa.",
  "pli-tv-bu-vb-ss3:3.2.11": "…pe…",
  "pli-tv-bu-vb-ss3:3.3.1": "Itthī ca hoti itthisaññī sāratto ca.",
  "pli-tv-bu-vb-ss3:3.3.2": "Bhikkhu ca naṃ itthiyā vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.3.3": "akkosatipi, āpatti thullaccayassa …pe….",
  "pli-tv-bu-vb-ss3:3.3.4": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss3:3.3.5": "Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.3.6": "akkosatipi, āpatti dvinnaṃ thullaccayānaṃ …pe….",
  "pli-tv-bu-vb-ss3:3.3.7": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss3:3.3.8": "Bhikkhu ca naṃ ubhinnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.3.9": "akkosatipi, āpatti thullaccayena dukkaṭassa …pe….",
  "pli-tv-bu-vb-ss3:3.4.1": "Itthī ca hoti itthisaññī sāratto ca.",
  "pli-tv-bu-vb-ss3:3.4.2": "Bhikkhu ca naṃ itthiyā ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.4.3": "akkosatipi, āpatti dukkaṭassa …pe….",
  "pli-tv-bu-vb-ss3:3.4.4": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss3:3.4.5": "Bhikkhu ca naṃ dvinnaṃ itthīnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.4.6": "akkosatipi, āpatti dvinnaṃ dukkaṭānaṃ …pe….",
  "pli-tv-bu-vb-ss3:3.4.7": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss3:3.4.8": "Bhikkhu ca naṃ ubhinnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.4.9": "akkosatipi, āpatti dvinnaṃ dukkaṭānaṃ …pe….",
  "pli-tv-bu-vb-ss3:3.5.1": "Itthī ca hoti itthisaññī sāratto ca.",
  "pli-tv-bu-vb-ss3:3.5.2": "Bhikkhu ca naṃ itthiyā kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.5.3": "akkosatipi, āpatti dukkaṭassa …pe….",
  "pli-tv-bu-vb-ss3:3.5.4": "Dve itthiyo dvinnaṃ itthīnaṃ itthisaññī sāratto ca.",
  "pli-tv-bu-vb-ss3:3.5.5": "Bhikkhu ca naṃ dvinnaṃ itthīnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.5.6": "akkosatipi, āpatti dvinnaṃ dukkaṭānaṃ …pe….",
  "pli-tv-bu-vb-ss3:3.5.7": "Itthī ca paṇḍako ca ubhinnaṃ itthisaññī sāratto ca.",
  "pli-tv-bu-vb-ss3:3.5.8": "Bhikkhu ca naṃ ubhinnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati …pe…",
  "pli-tv-bu-vb-ss3:3.5.9": "akkosatipi, āpatti dvinnaṃ dukkaṭānaṃ …pe….",
  "pli-tv-bu-vb-ss3:3.6.1": "Anāpatti—",
  "pli-tv-bu-vb-ss3:3.6.2": "atthapurekkhārassa,",
  "pli-tv-bu-vb-ss3:3.6.3": "dhammapurekkhārassa,",
  "pli-tv-bu-vb-ss3:3.6.4": "anusāsanipurekkhārassa,",
  "pli-tv-bu-vb-ss3:3.6.5": "ummattakassa,",
  "pli-tv-bu-vb-ss3:3.6.6": "ādikammikassāti.",
  "pli-tv-bu-vb-ss3:3.6.7": "3.1. Vinītavatthuuddānagāthā",
  "pli-tv-bu-vb-ss3:3.6.8": "Lohitaṃ kakkasākiṇṇaṃ,",
  "pli-tv-bu-vb-ss3:3.6.9": "kharaṃ dīghañca vāpitaṃ;",
  "pli-tv-bu-vb-ss3:3.6.10": "Kacci saṃsīdati maggo,",
  "pli-tv-bu-vb-ss3:3.6.11": "saddhā dānena kammunāti.",
  "pli-tv-bu-vb-ss3:3.6.12": "3.2. Vinītavatthu",
  "pli-tv-bu-vb-ss3:4.1.1": "Tena kho pana samayena aññatarā itthī navarattaṃ kambalaṃ pārutā hoti.",
  "pli-tv-bu-vb-ss3:4.1.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.1.3": "“lohitaṃ kho te, bhaginī”ti.",
  "pli-tv-bu-vb-ss3:4.1.4": "Sā na paṭivijāni.",
  "pli-tv-bu-vb-ss3:4.1.5": "“Āmāyya, navaratto kambalo”ti.",
  "pli-tv-bu-vb-ss3:4.1.6": "Tassa kukkuccaṃ ahosi “bhagavatā sikkhāpadaṃ paññattaṃ, kacci nu kho ahaṃ saṃghādisesaṃ āpattiṃ āpanno”ti?",
  "pli-tv-bu-vb-ss3:4.1.7": "Bhagavato etamatthaṃ ārocesi.",
  "pli-tv-bu-vb-ss3:4.1.8": "“Anāpatti, bhikkhu, saṃghādisesassa;",
  "pli-tv-bu-vb-ss3:4.1.9": "āpatti dukkaṭassā”ti. #1",
  "pli-tv-bu-vb-ss3:4.2.1": "Tena kho pana samayena aññatarā itthī kharakambalaṃ pārutā hoti.",
  "pli-tv-bu-vb-ss3:4.2.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.2.3": "“kakkasalomaṃ kho te, bhaginī”ti.",
  "pli-tv-bu-vb-ss3:4.2.4": "Sā na paṭivijāni.",
  "pli-tv-bu-vb-ss3:4.2.5": "“Āmāyya, kharakambalo”ti.",
  "pli-tv-bu-vb-ss3:4.2.6": "Tassa kukkuccaṃ ahosi …pe…",
  "pli-tv-bu-vb-ss3:4.2.7": "“anāpatti, bhikkhu, saṃghādisesassa;",
  "pli-tv-bu-vb-ss3:4.2.8": "āpatti dukkaṭassā”ti. #2",
  "pli-tv-bu-vb-ss3:4.3.1": "Tena kho pana samayena aññatarā itthī navāvutaṃ kambalaṃ pārutā hoti.",
  "pli-tv-bu-vb-ss3:4.3.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.3.3": "“ākiṇṇalomaṃ kho te, bhaginī”ti.",
  "pli-tv-bu-vb-ss3:4.3.4": "Sā na paṭivijāni.",
  "pli-tv-bu-vb-ss3:4.3.5": "“Āmāyya, navāvuto kambalo”ti.",
  "pli-tv-bu-vb-ss3:4.3.6": "Tassa kukkuccaṃ ahosi …pe…",
  "pli-tv-bu-vb-ss3:4.3.7": "“anāpatti, bhikkhu, saṃghādisesassa;",
  "pli-tv-bu-vb-ss3:4.3.8": "āpatti dukkaṭassā”ti. #3",
  "pli-tv-bu-vb-ss3:4.4.1": "Tena kho pana samayena aññatarā itthī kharakambalakaṃ pārutā hoti.",
  "pli-tv-bu-vb-ss3:4.4.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.4.3": "“kharalomaṃ kho te, bhaginī”ti.",
  "pli-tv-bu-vb-ss3:4.4.4": "Sā na paṭivijāni.",
  "pli-tv-bu-vb-ss3:4.4.5": "“Āmāyya, kharakambalako”ti.",
  "pli-tv-bu-vb-ss3:4.4.6": "Tassa kukkuccaṃ ahosi …pe…",
  "pli-tv-bu-vb-ss3:4.4.7": "“anāpatti, bhikkhu, saṃghādisesassa;",
  "pli-tv-bu-vb-ss3:4.4.8": "āpatti dukkaṭassā”ti. #4",
  "pli-tv-bu-vb-ss3:4.5.1": "Tena kho pana samayena aññatarā itthī pāvāraṃ pārutā hoti.",
  "pli-tv-bu-vb-ss3:4.5.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.5.3": "“dīghalomaṃ kho te, bhaginī”ti.",
  "pli-tv-bu-vb-ss3:4.5.4": "Sā na paṭivijāni.",
  "pli-tv-bu-vb-ss3:4.5.5": "“Āmāyya, pāvāro”ti.",
  "pli-tv-bu-vb-ss3:4.5.6": "Tassa kukkuccaṃ ahosi …pe…",
  "pli-tv-bu-vb-ss3:4.5.7": "“anāpatti, bhikkhu, saṃghādisesassa;",
  "pli-tv-bu-vb-ss3:4.5.8": "āpatti dukkaṭassā”ti. #5",
  "pli-tv-bu-vb-ss3:4.6.1": "Tena kho pana samayena aññatarā itthī khettaṃ vapāpetvā āgacchati.",
  "pli-tv-bu-vb-ss3:4.6.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.6.3": "“vāpitaṃ kho te, bhaginī”ti?",
  "pli-tv-bu-vb-ss3:4.6.4": "Sā na paṭivijāni.",
  "pli-tv-bu-vb-ss3:4.6.5": "“Āmāyya, no ca kho paṭivuttan”ti.",
  "pli-tv-bu-vb-ss3:4.6.6": "Tassa kukkuccaṃ ahosi …pe…",
  "pli-tv-bu-vb-ss3:4.6.7": "“anāpatti, bhikkhu, saṃghādisesassa;",
  "pli-tv-bu-vb-ss3:4.6.8": "āpatti dukkaṭassā”ti. #6",
  "pli-tv-bu-vb-ss3:4.7.1": "Tena kho pana samayena aññataro bhikkhu paribbājikaṃ paṭipathe passitvā sāratto taṃ paribbājikaṃ etadavoca—",
  "pli-tv-bu-vb-ss3:4.7.2": "“kacci, bhagini, maggo saṃsīdatī”ti?",
  "pli-tv-bu-vb-ss3:4.7.3": "Sā na paṭivijāni.",
  "pli-tv-bu-vb-ss3:4.7.4": "“Āma, bhikkhu, paṭipajjissasī”ti.",
  "pli-tv-bu-vb-ss3:4.7.5": "Tassa kukkuccaṃ ahosi …pe…",
  "pli-tv-bu-vb-ss3:4.7.6": "“anāpatti, bhikkhu, saṃghādisesassa;",
  "pli-tv-bu-vb-ss3:4.7.7": "āpatti thullaccayassā”ti. #7",
  "pli-tv-bu-vb-ss3:4.8.1": "Tena kho pana samayena aññataro bhikkhu sāratto aññataraṃ itthiṃ etadavoca—",
  "pli-tv-bu-vb-ss3:4.8.2": "“saddhāsi tvaṃ, bhagini.",
  "pli-tv-bu-vb-ss3:4.8.3": "Api ca yaṃ sāmikassa desi taṃ nāmhākaṃ desī”ti.",
  "pli-tv-bu-vb-ss3:4.8.4": "“Kiṃ, bhante”ti?",
  "pli-tv-bu-vb-ss3:4.8.5": "“Methunadhamman”ti.",
  "pli-tv-bu-vb-ss3:4.8.6": "Tassa kukkuccaṃ ahosi …pe…",
  "pli-tv-bu-vb-ss3:4.8.7": "“āpattiṃ tvaṃ, bhikkhu, āpanno saṃghādisesan”ti. #8",
  "pli-tv-bu-vb-ss3:4.9.1": "Tena kho pana samayena aññataro bhikkhu sāratto aññataraṃ itthiṃ etadavoca—",
  "pli-tv-bu-vb-ss3:4.9.2": "“saddhāsi tvaṃ, bhagini.",
  "pli-tv-bu-vb-ss3:4.9.3": "Api ca yaṃ aggadānaṃ taṃ nāmhākaṃ desī”ti.",
  "pli-tv-bu-vb-ss3:4.9.4": "“Kiṃ, bhante, aggadānan”ti?",
  "pli-tv-bu-vb-ss3:4.9.5": "“Methunadhamman”ti.",
  "pli-tv-bu-vb-ss3:4.9.6": "Tassa kukkuccaṃ ahosi …pe…",
  "pli-tv-bu-vb-ss3:4.9.7": "“āpattiṃ tvaṃ, bhikkhu, āpanno saṃghādisesan”ti. #9",
  "pli-tv-bu-vb-ss3:4.10.1": "Tena kho pana samayena aññatarā itthī kammaṃ karoti.",
  "pli-tv-bu-vb-ss3:4.10.2": "Aññataro bhikkhu sāratto taṃ itthiṃ etadavoca—",
  "pli-tv-bu-vb-ss3:4.10.3": "“tiṭṭha, bhagini, ahaṃ karissāmī”ti …pe…",
  "pli-tv-bu-vb-ss3:4.10.4": "nisīda, bhagini, ahaṃ karissāmī”ti …pe…",
  "pli-tv-bu-vb-ss3:4.10.5": "nipajja, bhagini, ahaṃ karissāmī”ti.",
  "pli-tv-bu-vb-ss3:4.10.6": "Sā na paṭivijāni.",
  "pli-tv-bu-vb-ss3:4.10.7": "Tassa kukkuccaṃ ahosi …pe…",
  "pli-tv-bu-vb-ss3:4.10.8": "“anāpatti, bhikkhu, saṃghādisesassa;",
  "pli-tv-bu-vb-ss3:4.10.9": "āpatti dukkaṭassā”ti. #10–12",
  "pli-tv-bu-vb-ss3:4.10.10": "Duṭṭhullavācāsikkhāpadaṃ niṭṭhitaṃ tatiyaṃ."
}
