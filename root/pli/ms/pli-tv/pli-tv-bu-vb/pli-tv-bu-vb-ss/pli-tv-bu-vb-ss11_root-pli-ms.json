{
  "pli-tv-bu-vb-ss11:0.1": "Theravāda Vinaya",
  "pli-tv-bu-vb-ss11:0.2": "Mahāvibhaṅga",
  "pli-tv-bu-vb-ss11:0.3": "Saṃghādisesakaṇḍa",
  "pli-tv-bu-vb-ss11:0.4": "Bhedānuvattakasikkhāpada",
  "pli-tv-bu-vb-ss11:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-ss11:1.2": "Tena kho pana samayena devadatto saṃghabhedāya parakkamati cakkabhedāya.",
  "pli-tv-bu-vb-ss11:1.3": "Bhikkhū evamāhaṃsu—",
  "pli-tv-bu-vb-ss11:1.4": "“adhammavādī devadatto, avinayavādī devadatto.",
  "pli-tv-bu-vb-ss11:1.5": "Kathañhi nāma devadatto saṃghabhedāya parakkamissati cakkabhedāyā”ti.",
  "pli-tv-bu-vb-ss11:1.6": "Evaṃ vutte, kokāliko kaṭamodakatissako khaṇḍadeviyā putto samuddadatto te bhikkhū etadavocuṃ—",
  "pli-tv-bu-vb-ss11:1.7": "“māyasmanto evaṃ avacuttha.",
  "pli-tv-bu-vb-ss11:1.8": "Dhammavādī devadatto, vinayavādī devadatto.",
  "pli-tv-bu-vb-ss11:1.9": "Amhākañca devadatto chandañca ruciñca ādāya voharati jānāti no bhāsati amhākampetaṃ khamatī”ti.",
  "pli-tv-bu-vb-ss11:1.10": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss11:1.11": "“kathañhi nāma bhikkhū devadattassa saṃghabhedāya parakkamantassa anuvattakā bhavissanti vaggavādakā”ti.",
  "pli-tv-bu-vb-ss11:1.12": "Atha kho te bhikkhū te anuvattake bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-ss11:1.13": "“saccaṃ kira, bhikkhave, bhikkhū devadattassa saṃghabhedāya parakkamantassa anuvattakā honti vaggavādakā”ti?",
  "pli-tv-bu-vb-ss11:1.14": "“Saccaṃ, bhagavā”ti.",
  "pli-tv-bu-vb-ss11:1.15": "Vigarahi buddho bhagavā …pe…",
  "pli-tv-bu-vb-ss11:1.16": "kathañhi nāma te, bhikkhave, moghapurisā devadattassa saṃghabhedāya parakkamantassa anuvattakā bhavissanti vaggavādakā.",
  "pli-tv-bu-vb-ss11:1.17": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-ss11:1.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-ss11:1.19": "“Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā. Te evaṃ vadeyyuṃ—",
  "pli-tv-bu-vb-ss11:1.20": "‘māyasmanto etaṃ bhikkhuṃ kiñci avacuttha.",
  "pli-tv-bu-vb-ss11:1.21": "Dhammavādī ceso bhikkhu, vinayavādī ceso bhikkhu.",
  "pli-tv-bu-vb-ss11:1.22": "Amhākañceso bhikkhu chandañca ruciñca ādāya voharati jānāti no bhāsati amhākampetaṃ khamatī’ti,",
  "pli-tv-bu-vb-ss11:1.23": "te bhikkhū bhikkhūhi evamassu vacanīyā—",
  "pli-tv-bu-vb-ss11:1.24": "‘māyasmanto evaṃ avacuttha,",
  "pli-tv-bu-vb-ss11:1.25": "na ceso bhikkhu dhammavādī, na ceso bhikkhu vinayavādī,",
  "pli-tv-bu-vb-ss11:1.26": "māyasmantānampi saṃghabhedo ruccittha,",
  "pli-tv-bu-vb-ss11:1.27": "sametāyasmantānaṃ saṃghena, samaggo hi saṃgho sammodamāno avivadamāno ekuddeso phāsu viharatī’ti.",
  "pli-tv-bu-vb-ss11:1.28": "Evañca te bhikkhū bhikkhūhi vuccamānā tatheva paggaṇheyyuṃ, te bhikkhū bhikkhūhi yāvatatiyaṃ samanubhāsitabbā tassa paṭinissaggāya.",
  "pli-tv-bu-vb-ss11:1.29": "Yāvatatiyañce samanubhāsiyamānā taṃ paṭinissajjeyyuṃ, iccetaṃ kusalaṃ,",
  "pli-tv-bu-vb-ss11:1.30": "no ce paṭinissajjeyyuṃ, saṃghādiseso”ti.",
  "pli-tv-bu-vb-ss11:2.1": "Tasseva kho panāti",
  "pli-tv-bu-vb-ss11:2.2": "tassa saṃghabhedakassa bhikkhuno.",
  "pli-tv-bu-vb-ss11:2.3": "Bhikkhū hontīti",
  "pli-tv-bu-vb-ss11:2.4": "aññe bhikkhū honti.",
  "pli-tv-bu-vb-ss11:2.5": "Anuvattakāti",
  "pli-tv-bu-vb-ss11:2.6": "yaṃdiṭṭhiko so hoti yaṃkhantiko yaṃruciko tepi taṃdiṭṭhikā honti taṃkhantikā taṃrucikā.",
  "pli-tv-bu-vb-ss11:2.7": "Vaggavādakāti",
  "pli-tv-bu-vb-ss11:2.8": "tassa vaṇṇāya pakkhāya ṭhitā honti.",
  "pli-tv-bu-vb-ss11:2.9": "Eko vā dve vā tayo vāti",
  "pli-tv-bu-vb-ss11:2.10": "eko vā hoti dve vā tayo vā. Te evaṃ vadeyyuṃ—",
  "pli-tv-bu-vb-ss11:2.11": "“māyasmanto etaṃ bhikkhuṃ kiñci avacuttha, dhammavādī ceso bhikkhu, vinayavādī ceso bhikkhu,",
  "pli-tv-bu-vb-ss11:2.12": "amhākañceso bhikkhu chandañca ruciñca ādāya voharati jānāti no bhāsati amhākampetaṃ khamatī”ti.",
  "pli-tv-bu-vb-ss11:2.13": "Te bhikkhūti",
  "pli-tv-bu-vb-ss11:2.14": "ye te anuvattakā bhikkhū.",
  "pli-tv-bu-vb-ss11:2.15": "Bhikkhūhīti",
  "pli-tv-bu-vb-ss11:2.16": "aññehi bhikkhūhi. Ye passanti ye suṇanti tehi vattabbā—",
  "pli-tv-bu-vb-ss11:2.17": "“māyasmanto evaṃ avacuttha.",
  "pli-tv-bu-vb-ss11:2.18": "Na ceso bhikkhu dhammavādī, na ceso bhikkhu vinayavādī.",
  "pli-tv-bu-vb-ss11:2.19": "Māyasmantānampi saṃghabhedo ruccittha.",
  "pli-tv-bu-vb-ss11:2.20": "Sametāyasmantānaṃ saṃghena.",
  "pli-tv-bu-vb-ss11:2.21": "Samaggo hi saṃgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss11:2.22": "Dutiyampi vattabbā.",
  "pli-tv-bu-vb-ss11:2.23": "Tatiyampi vattabbā.",
  "pli-tv-bu-vb-ss11:2.24": "Sace paṭinissajjanti, iccetaṃ kusalaṃ;",
  "pli-tv-bu-vb-ss11:2.25": "no ce paṭinissajjanti, āpatti dukkaṭassa.",
  "pli-tv-bu-vb-ss11:2.26": "Sutvā na vadanti, āpatti dukkaṭassa.",
  "pli-tv-bu-vb-ss11:2.27": "Te bhikkhū saṃghamajjhampi ākaḍḍhitvā vattabbā—",
  "pli-tv-bu-vb-ss11:2.28": "“māyasmanto evaṃ avacuttha.",
  "pli-tv-bu-vb-ss11:2.29": "Na ceso bhikkhu dhammavādī, na ceso bhikkhu vinayavādī.",
  "pli-tv-bu-vb-ss11:2.30": "Māyasmantānampi saṃghabhedo ruccittha.",
  "pli-tv-bu-vb-ss11:2.31": "Sametāyasmantānaṃ saṃghena.",
  "pli-tv-bu-vb-ss11:2.32": "Samaggo hi saṃgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss11:2.33": "Dutiyampi vattabbā.",
  "pli-tv-bu-vb-ss11:2.34": "Tatiyampi vattabbā.",
  "pli-tv-bu-vb-ss11:2.35": "Sace paṭinissajjanti, iccetaṃ kusalaṃ;",
  "pli-tv-bu-vb-ss11:2.36": "no ce paṭinissajjanti, āpatti dukkaṭassa.",
  "pli-tv-bu-vb-ss11:2.37": "Te bhikkhū samanubhāsitabbā.",
  "pli-tv-bu-vb-ss11:2.38": "“Evañca pana, bhikkhave, samanubhāsitabbā.",
  "pli-tv-bu-vb-ss11:2.39": "Byattena bhikkhunā paṭibalena saṃgho ñāpetabbo—",
  "pli-tv-bu-vb-ss11:2.40": "‘Suṇātu me, bhante, saṃgho.",
  "pli-tv-bu-vb-ss11:2.41": "Itthannāmo ca itthanāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā.",
  "pli-tv-bu-vb-ss11:2.42": "Te taṃ vatthuṃ na paṭinissajjanti.",
  "pli-tv-bu-vb-ss11:2.43": "Yadi saṃghassa pattakallaṃ, saṃgho itthannāmañca itthannāmañca bhikkhū samanubhāseyya tassa vatthussa paṭinissaggāya.",
  "pli-tv-bu-vb-ss11:2.44": "Esā ñatti.",
  "pli-tv-bu-vb-ss11:2.45": "Suṇātu me, bhante, saṃgho.",
  "pli-tv-bu-vb-ss11:2.46": "Itthannāmo ca itthannāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā.",
  "pli-tv-bu-vb-ss11:2.47": "Te taṃ vatthuṃ na paṭinissajjanti.",
  "pli-tv-bu-vb-ss11:2.48": "Saṃgho itthannāmañca itthannāmañca bhikkhū samanubhāsati tassa vatthussa paṭinissaggāya.",
  "pli-tv-bu-vb-ss11:2.49": "Yassāyasmato khamati itthannāmassa ca itthannāmassa ca bhikkhūnaṃ samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss11:2.50": "yassa nakkhamati, so bhāseyya.",
  "pli-tv-bu-vb-ss11:2.51": "Dutiyampi etamatthaṃ vadāmi …pe…",
  "pli-tv-bu-vb-ss11:2.52": "tatiyampi etamatthaṃ vadāmi—",
  "pli-tv-bu-vb-ss11:2.53": "suṇātu me, bhante, saṃgho.",
  "pli-tv-bu-vb-ss11:2.54": "Itthannāmo ca itthannāmo ca bhikkhū itthannāmassa bhikkhuno saṃghabhedāya parakkamantassa anuvattakā vaggavādakā.",
  "pli-tv-bu-vb-ss11:2.55": "Te taṃ vatthuṃ na paṭinissajjanti.",
  "pli-tv-bu-vb-ss11:2.56": "Saṃgho itthannāmañca itthannāmañca bhikkhū samanubhāsati tassa vatthussa paṭinissaggāya.",
  "pli-tv-bu-vb-ss11:2.57": "Yassāyasmato khamati itthannāmassa ca itthannāmassa ca bhikkhūnaṃ samanubhāsanā tassa vatthussa paṭinissaggāya, so tuṇhassa;",
  "pli-tv-bu-vb-ss11:2.58": "yassa nakkhamati, so bhāseyya.",
  "pli-tv-bu-vb-ss11:2.59": "Samanubhaṭṭhā saṃghena itthannāmo ca itthannāmo ca bhikkhū tassa vatthussa paṭinissaggāya.",
  "pli-tv-bu-vb-ss11:2.60": "Khamati saṃghassa, tasmā tuṇhī,",
  "pli-tv-bu-vb-ss11:2.61": "evametaṃ dhārayāmī’”ti.",
  "pli-tv-bu-vb-ss11:2.62": "Ñattiyā dukkaṭaṃ,",
  "pli-tv-bu-vb-ss11:2.63": "dvīhi kammavācāhi thullaccayā,",
  "pli-tv-bu-vb-ss11:2.64": "kammavācāpariyosāne āpatti saṃghādisesassa.",
  "pli-tv-bu-vb-ss11:2.65": "Saṃghādisesaṃ ajjhāpajjantānaṃ ñattiyā dukkaṭaṃ, dvīhi kammavācāhi thullaccayā paṭippassambhanti.",
  "pli-tv-bu-vb-ss11:2.66": "Dve tayo ekato samanubhāsitabbā, taduttari na samanubhāsitabbā.",
  "pli-tv-bu-vb-ss11:2.67": "Saṃghādisesoti",
  "pli-tv-bu-vb-ss11:2.68": "…pe… tenapi vuccati “saṃghādiseso”ti.",
  "pli-tv-bu-vb-ss11:3.1.1": "Dhammakamme dhammakammasaññī na paṭinissajjanti, āpatti saṃghādisesassa.",
  "pli-tv-bu-vb-ss11:3.1.2": "Dhammakamme vematikā na paṭinissajjanti, āpatti saṃghādisesassa.",
  "pli-tv-bu-vb-ss11:3.1.3": "Dhammakamme adhammakammasaññī na paṭinissajjanti, āpatti saṃghādisesassa.",
  "pli-tv-bu-vb-ss11:3.1.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss11:3.1.5": "Adhammakamme vematikā, āpatti dukkaṭassa.",
  "pli-tv-bu-vb-ss11:3.1.6": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss11:3.2.1": "Anāpatti—",
  "pli-tv-bu-vb-ss11:3.2.2": "asamanubhāsantānaṃ,",
  "pli-tv-bu-vb-ss11:3.2.3": "paṭinissajjantānaṃ,",
  "pli-tv-bu-vb-ss11:3.2.4": "ummattakānaṃ,",
  "pli-tv-bu-vb-ss11:3.2.5": "khittacittānaṃ,",
  "pli-tv-bu-vb-ss11:3.2.6": "vedanāṭṭānaṃ,",
  "pli-tv-bu-vb-ss11:3.2.7": "ādikammikānanti.",
  "pli-tv-bu-vb-ss11:3.2.8": "Bhedānuvattakasikkhāpadaṃ niṭṭhitaṃ ekādasamaṃ."
}