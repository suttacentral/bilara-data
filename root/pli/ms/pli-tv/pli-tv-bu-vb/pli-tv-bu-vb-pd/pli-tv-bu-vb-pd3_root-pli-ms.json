{
  "pli-tv-bu-vb-pd3:0.1": "Theravāda Vinaya",
  "pli-tv-bu-vb-pd3:0.2": "Mahāvibhaṅga",
  "pli-tv-bu-vb-pd3:0.3": "Pāṭidesanīyakaṇḍa",
  "pli-tv-bu-vb-pd3:0.4": "3. Tatiyapāṭidesanīyasikkhāpada",
  "pli-tv-bu-vb-pd3:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pd3:1.2": "Tena kho pana samayena sāvatthiyaṃ aññataraṃ kulaṃ ubhatopasannaṃ hoti.",
  "pli-tv-bu-vb-pd3:1.3": "Saddhāya vaḍḍhati, bhogena hāyati, yaṃ tasmiṃ kule uppajjati purebhattaṃ khādanīyaṃ vā bhojanīyaṃ vā taṃ sabbaṃ bhikkhūnaṃ vissajjetvā appekadā anasitā acchanti.",
  "pli-tv-bu-vb-pd3:1.4": "Manussā ujjhāyanti khiyyanti vipācenti—",
  "pli-tv-bu-vb-pd3:1.5": "“kathañhi nāma samaṇā sakyaputtiyā na mattaṃ jānitvā paṭiggahessanti.",
  "pli-tv-bu-vb-pd3:1.6": "Ime imesaṃ datvā appekadā anasitā acchantī”ti.",
  "pli-tv-bu-vb-pd3:1.7": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pd3:1.8": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pd3:1.9": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pd3:1.10": "“anujānāmi, bhikkhave, yaṃ kulaṃ saddhāya vaḍḍhati, bhogena hāyati evarūpassa kulassa ñattidutiyena kammena sekkhasammutiṃ dātuṃ.",
  "pli-tv-bu-vb-pd3:1.11": "Evañca pana, bhikkhave, dātabbā.",
  "pli-tv-bu-vb-pd3:1.12": "Byattena bhikkhunā paṭibalena saṃgho ñāpetabbo—",
  "pli-tv-bu-vb-pd3:1.13": "‘Suṇātu me, bhante, saṃgho.",
  "pli-tv-bu-vb-pd3:1.14": "Itthannāmaṃ kulaṃ saddhāya vaḍḍhati, bhogena hāyati.",
  "pli-tv-bu-vb-pd3:1.15": "Yadi saṃghassa pattakallaṃ, saṃgho itthannāmassa kulassa sekkhasammutiṃ dadeyya.",
  "pli-tv-bu-vb-pd3:1.16": "Esā ñatti.",
  "pli-tv-bu-vb-pd3:1.17": "Suṇātu me, bhante, saṃgho.",
  "pli-tv-bu-vb-pd3:1.18": "Itthannāmaṃ kulaṃ saddhāya vaḍḍhati, bhogena hāyati.",
  "pli-tv-bu-vb-pd3:1.19": "Saṃgho itthannāmassa kulassa sekkhasammutiṃ deti.",
  "pli-tv-bu-vb-pd3:1.20": "Yassāyasmato khamati itthannāmassa kulassa sekkhasammutiyā dānaṃ, so tuṇhassa;",
  "pli-tv-bu-vb-pd3:1.21": "yassa nakkhamati, so bhāseyya.",
  "pli-tv-bu-vb-pd3:1.22": "Dinnā saṃghena itthannāmassa kulassa sekkhasammuti.",
  "pli-tv-bu-vb-pd3:1.23": "Khamati saṃghassa, tasmā tuṇhī, evametaṃ dhārayāmī’ti.",
  "pli-tv-bu-vb-pd3:1.24": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pd3:1.25": "“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—",
  "pli-tv-bu-vb-pd3:1.26": "‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ taṃ paṭidesemī’”ti.",
  "pli-tv-bu-vb-pd3:1.27": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pd3:2.1": "Tena kho pana samayena sāvatthiyaṃ ussavo hoti.",
  "pli-tv-bu-vb-pd3:2.2": "Manussā bhikkhū nimantetvā bhojenti.",
  "pli-tv-bu-vb-pd3:2.3": "Tampi kho kulaṃ bhikkhū nimantesi.",
  "pli-tv-bu-vb-pd3:2.4": "Bhikkhū kukkuccāyantā nādhivāsenti—",
  "pli-tv-bu-vb-pd3:2.5": "“paṭikkhittaṃ bhagavatā sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti.",
  "pli-tv-bu-vb-pd3:2.6": "Te ujjhāyanti khiyyanti vipācenti—",
  "pli-tv-bu-vb-pd3:2.7": "“kiṃ nu kho nāma amhākaṃ jīvitena yaṃ ayyā amhākaṃ na paṭiggaṇhantī”ti.",
  "pli-tv-bu-vb-pd3:2.8": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pd3:2.9": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pd3:2.10": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pd3:2.11": "“anujānāmi, bhikkhave, nimantitena sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ.",
  "pli-tv-bu-vb-pd3:2.12": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pd3:2.13": "“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—",
  "pli-tv-bu-vb-pd3:2.14": "‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bu-vb-pd3:2.15": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pd3:3.1": "Tena kho pana samayena aññataro bhikkhu tassa kulassa kulūpako hoti.",
  "pli-tv-bu-vb-pd3:3.2": "Atha kho so bhikkhu pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā paññatte āsane nisīdi.",
  "pli-tv-bu-vb-pd3:3.3": "Tena kho pana samayena so bhikkhu gilāno hoti.",
  "pli-tv-bu-vb-pd3:3.4": "Atha kho te manussā taṃ bhikkhuṃ etadavocuṃ—",
  "pli-tv-bu-vb-pd3:3.5": "“bhuñjatha, bhante”ti.",
  "pli-tv-bu-vb-pd3:3.6": "Atha kho so bhikkhu—",
  "pli-tv-bu-vb-pd3:3.7": "“bhagavatā paṭikkhittaṃ animantitena sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjitun”ti kukkuccāyanto na paṭiggahesi;",
  "pli-tv-bu-vb-pd3:3.8": "nāsakkhi piṇḍāya carituṃ;",
  "pli-tv-bu-vb-pd3:3.9": "chinnabhatto ahosi.",
  "pli-tv-bu-vb-pd3:3.10": "Atha kho so bhikkhu ārāmaṃ gantvā bhikkhūnaṃ etamatthaṃ ārocesi.",
  "pli-tv-bu-vb-pd3:3.11": "Bhikkhū bhagavato etamatthaṃ ārocesuṃ.",
  "pli-tv-bu-vb-pd3:3.12": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pd3:3.13": "“anujānāmi, bhikkhave, gilānena bhikkhunā sekkhasammatesu kulesu khādanīyaṃ vā bhojanīyaṃ vā sahatthā paṭiggahetvā khādituṃ bhuñjituṃ.",
  "pli-tv-bu-vb-pd3:3.14": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pd3:3.15": "“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—",
  "pli-tv-bu-vb-pd3:3.16": "‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bu-vb-pd3:4.1.1": "Yāni kho pana tāni sekkhasammatāni kulānīti",
  "pli-tv-bu-vb-pd3:4.1.2": "sekkhasammataṃ nāma kulaṃ yaṃ kulaṃ saddhāya vaḍḍhati, bhogena hāyati. Evarūpassa kulassa ñattidutiyena kammena sekkhasammuti dinnā hoti.",
  "pli-tv-bu-vb-pd3:4.1.3": "Yo panāti",
  "pli-tv-bu-vb-pd3:4.1.4": "yo yādiso …pe…",
  "pli-tv-bu-vb-pd3:4.1.5": "bhikkhūti",
  "pli-tv-bu-vb-pd3:4.1.6": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pd3:4.1.7": "Tathārūpesu sekkhasammatesu kulesūti",
  "pli-tv-bu-vb-pd3:4.1.8": "evarūpesu sekkhasammatesu kulesu.",
  "pli-tv-bu-vb-pd3:4.1.9": "Animantito nāma",
  "pli-tv-bu-vb-pd3:4.1.10": "ajjatanāya vā svātanāya vā animantito, gharūpacāraṃ okkamante nimanteti, eso animantito nāma.",
  "pli-tv-bu-vb-pd3:4.1.11": "Nimantito nāma",
  "pli-tv-bu-vb-pd3:4.1.12": "ajjatanāya vā svātanāya vā nimantito, gharūpacāraṃ anokkamante nimanteti, eso nimantito nāma.",
  "pli-tv-bu-vb-pd3:4.1.13": "Agilāno nāma",
  "pli-tv-bu-vb-pd3:4.1.14": "sakkoti piṇḍāya carituṃ.",
  "pli-tv-bu-vb-pd3:4.1.15": "Gilāno nāma",
  "pli-tv-bu-vb-pd3:4.1.16": "na sakkoti piṇḍāya carituṃ.",
  "pli-tv-bu-vb-pd3:4.1.17": "Khādanīyaṃ nāma",
  "pli-tv-bu-vb-pd3:4.1.18": "pañca bhojanāni yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pd3:4.1.19": "Bhojanīyaṃ nāma",
  "pli-tv-bu-vb-pd3:4.1.20": "pañca bhojanāni—odano, kummāso, sattu, maccho, maṃsaṃ.",
  "pli-tv-bu-vb-pd3:4.1.21": "Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd3:4.1.22": "Ajjhohāre ajjhohāre āpatti pāṭidesanīyassa.",
  "pli-tv-bu-vb-pd3:4.2.1": "Sekkhasammate sekkhasammatasaññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd3:4.2.2": "Sekkhasammate vematiko …pe…",
  "pli-tv-bu-vb-pd3:4.2.3": "sekkhasammate asekkhasammatasaññī animantito agilāno khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd3:4.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pd3:4.2.5": "Ajjhohāre ajjhohāre āpatti dukkaṭassa.",
  "pli-tv-bu-vb-pd3:4.2.6": "Asekkhasammate sekkhasammatasaññī, āpatti dukkaṭassa.",
  "pli-tv-bu-vb-pd3:4.2.7": "Asekkhasammate vematiko, āpatti dukkaṭassa.",
  "pli-tv-bu-vb-pd3:4.2.8": "Asekkhasammate asekkhasammatasaññī, anāpatti.",
  "pli-tv-bu-vb-pd3:4.3.1": "Anāpatti—",
  "pli-tv-bu-vb-pd3:4.3.2": "nimantitassa,",
  "pli-tv-bu-vb-pd3:4.3.3": "gilānassa,",
  "pli-tv-bu-vb-pd3:4.3.4": "nimantitassa vā gilānassa vā sesakaṃ bhuñjati,",
  "pli-tv-bu-vb-pd3:4.3.5": "aññesaṃ bhikkhā tattha paññattā hoti,",
  "pli-tv-bu-vb-pd3:4.3.6": "gharato nīharitvā denti,",
  "pli-tv-bu-vb-pd3:4.3.7": "niccabhatte,",
  "pli-tv-bu-vb-pd3:4.3.8": "salākabhatte,",
  "pli-tv-bu-vb-pd3:4.3.9": "pakkhike,",
  "pli-tv-bu-vb-pd3:4.3.10": "uposathike,",
  "pli-tv-bu-vb-pd3:4.3.11": "pāṭipadike,",
  "pli-tv-bu-vb-pd3:4.3.12": "yāmakālikaṃ sattāhakālikaṃ yāvajīvikaṃ— “sati paccaye paribhuñjā”ti deti,",
  "pli-tv-bu-vb-pd3:4.3.13": "ummattakassa,",
  "pli-tv-bu-vb-pd3:4.3.14": "ādikammikassāti.",
  "pli-tv-bu-vb-pd3:4.3.15": "Tatiyapāṭidesanīyasikkhāpadaṃ niṭṭhitaṃ."
}