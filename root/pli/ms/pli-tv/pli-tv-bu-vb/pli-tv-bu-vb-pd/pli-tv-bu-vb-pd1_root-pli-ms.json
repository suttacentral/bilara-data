{
  "pli-tv-bu-vb-pd1:0.1": "Theravāda Vinaya",
  "pli-tv-bu-vb-pd1:0.2": "Mahāvibhaṅga",
  "pli-tv-bu-vb-pd1:0.3": "Pāṭidesanīyakaṇḍa",
  "pli-tv-bu-vb-pd1:0.4": "1. Paṭhamapāṭidesanīyasikkhāpada",
  "pli-tv-bu-vb-pd1:0.5": "Ime kho panāyasmanto cattāro pāṭidesanīyā dhammā uddesaṃ āgacchanti.",
  "pli-tv-bu-vb-pd1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pd1:1.2": "Tena kho pana samayena aññatarā bhikkhunī sāvatthiyaṃ piṇḍāya caritvā paṭikkamanakāle aññataraṃ bhikkhuṃ passitvā etadavoca—",
  "pli-tv-bu-vb-pd1:1.3": "“handāyya, bhikkhaṃ paṭiggaṇhā”ti.",
  "pli-tv-bu-vb-pd1:1.4": "“Suṭṭhu, bhaginī”ti sabbeva aggahesi.",
  "pli-tv-bu-vb-pd1:1.5": "Sā upakaṭṭhe kāle nāsakkhi piṇḍāya carituṃ, chinnabhattā ahosi.",
  "pli-tv-bu-vb-pd1:1.6": "Atha kho sā bhikkhunī dutiyampi divasaṃ …pe…",
  "pli-tv-bu-vb-pd1:1.7": "tatiyampi divasaṃ sāvatthiyaṃ piṇḍāya caritvā paṭikkamanakāle taṃ bhikkhuṃ passitvā etadavoca—",
  "pli-tv-bu-vb-pd1:1.8": "“handāyya, bhikkhaṃ paṭiggaṇhā”ti.",
  "pli-tv-bu-vb-pd1:1.9": "“Suṭṭhu, bhaginī”ti sabbeva aggahesi.",
  "pli-tv-bu-vb-pd1:1.10": "Sā upakaṭṭhe kāle nāsakkhi piṇḍāya carituṃ, chinnabhattā ahosi.",
  "pli-tv-bu-vb-pd1:1.11": "Atha kho sā bhikkhunī catutthe divase rathikāya pavedhentī gacchati.",
  "pli-tv-bu-vb-pd1:1.12": "Seṭṭhi gahapati rathena paṭipathaṃ āgacchanto taṃ bhikkhuniṃ etadavoca—",
  "pli-tv-bu-vb-pd1:1.13": "“apehāyye”ti.",
  "pli-tv-bu-vb-pd1:1.14": "Sā vokkamantī tattheva paripati.",
  "pli-tv-bu-vb-pd1:1.15": "Seṭṭhi gahapati taṃ bhikkhuniṃ khamāpesi—",
  "pli-tv-bu-vb-pd1:1.16": "“khamāhāyye, mayāsi pātitā”ti.",
  "pli-tv-bu-vb-pd1:1.17": "“Nāhaṃ, gahapati, tayā pātitā.",
  "pli-tv-bu-vb-pd1:1.18": "Api ca ahameva dubbalā”ti.",
  "pli-tv-bu-vb-pd1:1.19": "“Kissa pana tvaṃ, ayye, dubbalā”ti?",
  "pli-tv-bu-vb-pd1:1.20": "Atha kho sā bhikkhunī seṭṭhissa gahapatissa etamatthaṃ ārocesi.",
  "pli-tv-bu-vb-pd1:1.21": "Seṭṭhi gahapati taṃ bhikkhuniṃ gharaṃ netvā bhojetvā ujjhāyati khiyyati vipāceti—",
  "pli-tv-bu-vb-pd1:1.22": "“kathañhi nāma bhadantā bhikkhuniyā hatthato āmisaṃ paṭiggahessanti.",
  "pli-tv-bu-vb-pd1:1.23": "Kicchalābho mātugāmo”ti.",
  "pli-tv-bu-vb-pd1:1.24": "Assosuṃ kho bhikkhū tassa seṭṭhissa gahapatissa ujjhāyantassa khiyyantassa vipācentassa.",
  "pli-tv-bu-vb-pd1:1.25": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pd1:1.26": "“kathañhi nāma bhikkhu bhikkhuniyā hatthato āmisaṃ paṭiggahessatī”ti …pe…",
  "pli-tv-bu-vb-pd1:1.27": "“saccaṃ kira tvaṃ, bhikkhu, bhikkhuniyā hatthato āmisaṃ paṭiggahesī”ti?",
  "pli-tv-bu-vb-pd1:1.28": "“Saccaṃ, bhagavā”ti.",
  "pli-tv-bu-vb-pd1:1.29": "“Ñātikā te, bhikkhu, aññātikā”ti?",
  "pli-tv-bu-vb-pd1:1.30": "“Aññātikā, bhagavā”ti.",
  "pli-tv-bu-vb-pd1:1.31": "“Aññātako, moghapurisa, aññātikāya na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-pd1:1.32": "Kathañhi nāma tvaṃ, moghapurisa, aññātikāya bhikkhuniyā hatthato āmisaṃ paṭiggahessasi.",
  "pli-tv-bu-vb-pd1:1.33": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pd1:1.34": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pd1:1.35": "“Yo pana bhikkhu aññātikāya bhikkhuniyā antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādeyya vā bhuñjeyya vā, paṭidesetabbaṃ tena bhikkhunā—",
  "pli-tv-bu-vb-pd1:1.36": "‘gārayhaṃ, āvuso, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bu-vb-pd1:2.1.1": "Yo panāti",
  "pli-tv-bu-vb-pd1:2.1.2": "yo yādiso …pe…",
  "pli-tv-bu-vb-pd1:2.1.3": "bhikkhūti",
  "pli-tv-bu-vb-pd1:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pd1:2.1.5": "Aññātikā nāma",
  "pli-tv-bu-vb-pd1:2.1.6": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-pd1:2.1.7": "Bhikkhunī nāma",
  "pli-tv-bu-vb-pd1:2.1.8": "ubhatosaṃghe upasampannā.",
  "pli-tv-bu-vb-pd1:2.1.9": "Antaragharaṃ nāma",
  "pli-tv-bu-vb-pd1:2.1.10": "rathikā byūhaṃ siṅghāṭakaṃ gharaṃ.",
  "pli-tv-bu-vb-pd1:2.1.11": "Khādanīyaṃ nāma",
  "pli-tv-bu-vb-pd1:2.1.12": "pañca bhojanāni yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pd1:2.1.13": "Bhojanīyaṃ nāma",
  "pli-tv-bu-vb-pd1:2.1.14": "pañca bhojanāni—odano, kummāso, sattu, maccho, maṃsaṃ.",
  "pli-tv-bu-vb-pd1:2.1.15": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd1:2.1.16": "Ajjhohāre ajjhohāre āpatti pāṭidesanīyassa.",
  "pli-tv-bu-vb-pd1:2.2.1": "Aññātikāya aññātikasaññī antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.2": "Aññātikāya vematiko antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.3": "Aññātikāya ñātikasaññī antaragharaṃ paviṭṭhāya hatthato khādanīyaṃ vā bhojanīyaṃ vā sahatthā paṭiggahetvā khādati vā bhuñjati vā, āpatti pāṭidesanīyassa.",
  "pli-tv-bu-vb-pd1:2.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pd1:2.2.5": "Ajjhohāre ajjhohāre āpatti dukkaṭassa.",
  "pli-tv-bu-vb-pd1:2.2.6": "Ekatoupasampannāya hatthato khādanīyaṃ vā bhojanīyaṃ vā—",
  "pli-tv-bu-vb-pd1:2.2.7": "“khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd1:2.2.8": "Ajjhohāre ajjhohāre āpatti dukkaṭassa.",
  "pli-tv-bu-vb-pd1:2.2.9": "Ñātikāya aññātikasaññī, āpatti dukkaṭassa.",
  "pli-tv-bu-vb-pd1:2.2.10": "Ñātikāya vematiko, āpatti dukkaṭassa.",
  "pli-tv-bu-vb-pd1:2.2.11": "Ñātikāya ñātikasaññī, anāpatti.",
  "pli-tv-bu-vb-pd1:2.3.1": "Anāpatti—",
  "pli-tv-bu-vb-pd1:2.3.2": "ñātikāya,",
  "pli-tv-bu-vb-pd1:2.3.3": "dāpeti na deti,",
  "pli-tv-bu-vb-pd1:2.3.4": "upanikkhipitvā deti,",
  "pli-tv-bu-vb-pd1:2.3.5": "antarārāme,",
  "pli-tv-bu-vb-pd1:2.3.6": "bhikkhunupassaye,",
  "pli-tv-bu-vb-pd1:2.3.7": "titthiyaseyyāya,",
  "pli-tv-bu-vb-pd1:2.3.8": "paṭikkamane,",
  "pli-tv-bu-vb-pd1:2.3.9": "gāmato nīharitvā deti,",
  "pli-tv-bu-vb-pd1:2.3.10": "yāmakālikaṃ sattāhakālikaṃ yāvajīvikaṃ “sati paccaye paribhuñjā”ti deti,",
  "pli-tv-bu-vb-pd1:2.3.11": "sikkhamānāya,",
  "pli-tv-bu-vb-pd1:2.3.12": "sāmaṇeriyā,",
  "pli-tv-bu-vb-pd1:2.3.13": "ummattakassa,",
  "pli-tv-bu-vb-pd1:2.3.14": "ādikammikassāti.",
  "pli-tv-bu-vb-pd1:2.3.15": "Paṭhamapāṭidesanīyasikkhāpadaṃ niṭṭhitaṃ."
}