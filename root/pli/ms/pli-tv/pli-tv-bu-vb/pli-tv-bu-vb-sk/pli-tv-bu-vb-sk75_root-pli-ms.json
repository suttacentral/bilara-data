{
  "pli-tv-bu-vb-sk75:0.1": "Theravāda Vinaya",
  "pli-tv-bu-vb-sk75:0.2": "Mahāvibhaṅga",
  "pli-tv-bu-vb-sk75:0.3": "Sekhiyakaṇḍa",
  "pli-tv-bu-vb-sk75:0.4": "Pādukavagga",
  "pli-tv-bu-vb-sk75:0.5": "75. Udakeuccārasikkhāpada",
  "pli-tv-bu-vb-sk75:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-sk75:1.2": "Tena kho pana samayena chabbaggiyā bhikkhū udake uccārampi passāvampi kheḷampi karonti.",
  "pli-tv-bu-vb-sk75:1.3": "Manussā ujjhāyanti khiyyanti vipācenti—",
  "pli-tv-bu-vb-sk75:1.4": "“kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino”ti.",
  "pli-tv-bu-vb-sk75:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-sk75:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk75:1.7": "“kathañhi nāma chabbaggiyā bhikkhū udake uccārampi passāvampi kheḷampi karissantī”ti …pe…",
  "pli-tv-bu-vb-sk75:1.8": "“saccaṃ kira tumhe, bhikkhave, udake uccārampi passāvampi kheḷampi karothā”ti?",
  "pli-tv-bu-vb-sk75:1.9": "“Saccaṃ, bhagavā”ti.",
  "pli-tv-bu-vb-sk75:1.10": "Vigarahi buddho bhagavā …pe…",
  "pli-tv-bu-vb-sk75:1.11": "kathañhi nāma tumhe, moghapurisā, udake uccārampi passāvampi kheḷampi karissatha.",
  "pli-tv-bu-vb-sk75:1.12": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-sk75:1.13": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk75:1.14": "“Na udake uccāraṃ vā passāvaṃ vā kheḷaṃ vā karissāmīti sikkhā karaṇīyā”ti.",
  "pli-tv-bu-vb-sk75:1.15": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-sk75:2.1": "Tena kho pana samayena gilānā bhikkhū udake uccārampi passāvampi kheḷampi kātuṃ kukkuccāyanti.",
  "pli-tv-bu-vb-sk75:2.2": "Bhagavato etamatthaṃ ārocesuṃ.",
  "pli-tv-bu-vb-sk75:2.3": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-sk75:2.4": "“anujānāmi, bhikkhave, gilānena bhikkhunā udake uccārampi passāvampi kheḷampi kātuṃ.",
  "pli-tv-bu-vb-sk75:2.5": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk75:2.6": "“Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā”ti.",
  "pli-tv-bu-vb-sk75:2.7": "Na udake agilānena uccāro vā passāvo vā kheḷo vā kātabbo.",
  "pli-tv-bu-vb-sk75:2.8": "Yo anādariyaṃ paṭicca udake agilāno uccāraṃ vā passāvaṃ vā kheḷaṃ vā karoti, āpatti dukkaṭassa.",
  "pli-tv-bu-vb-sk75:2.9": "Anāpatti—",
  "pli-tv-bu-vb-sk75:2.10": "asañcicca,",
  "pli-tv-bu-vb-sk75:2.11": "assatiyā,",
  "pli-tv-bu-vb-sk75:2.12": "ajānantassa,",
  "pli-tv-bu-vb-sk75:2.13": "gilānassa,",
  "pli-tv-bu-vb-sk75:2.14": "thale kato udakaṃ ottharati,",
  "pli-tv-bu-vb-sk75:2.15": "āpadāsu,",
  "pli-tv-bu-vb-sk75:2.16": "ummattakassa,",
  "pli-tv-bu-vb-sk75:2.17": "khittacittassa,",
  "pli-tv-bu-vb-sk75:2.18": "vedanāṭṭassa,",
  "pli-tv-bu-vb-sk75:2.19": "ādikammikassāti.",
  "pli-tv-bu-vb-sk75:2.20": "Pannarasamasikkhāpadaṃ niṭṭhitaṃ.",
  "pli-tv-bu-vb-sk75:2.21": "Pādukavaggo sattamo.",
  "pli-tv-bu-vb-sk75:2.22": "Uddiṭṭhā kho, āyasmanto, sekhiyā dhammā.",
  "pli-tv-bu-vb-sk75:2.23": "Tatthāyasmante pucchāmi—",
  "pli-tv-bu-vb-sk75:2.24": "“kaccittha parisuddhā”?",
  "pli-tv-bu-vb-sk75:2.25": "Dutiyampi pucchāmi—",
  "pli-tv-bu-vb-sk75:2.26": "“kaccittha parisuddhā”?",
  "pli-tv-bu-vb-sk75:2.27": "Tatiyampi pucchāmi—",
  "pli-tv-bu-vb-sk75:2.28": "“kaccittha parisuddhā”?",
  "pli-tv-bu-vb-sk75:2.29": "Parisuddhetthāyasmanto, tasmā tuṇhī, evametaṃ dhārayāmīti.",
  "pli-tv-bu-vb-sk75:2.30": "Sekhiyā niṭṭhitā.",
  "pli-tv-bu-vb-sk75:2.31": "Sekhiyakaṇḍaṃ niṭṭhitaṃ."
}