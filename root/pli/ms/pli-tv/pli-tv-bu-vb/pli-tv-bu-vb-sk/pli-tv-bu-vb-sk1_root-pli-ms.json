{
  "pli-tv-bu-vb-sk1:0.1": "Theravāda Vinaya",
  "pli-tv-bu-vb-sk1:0.2": "Mahāvibhaṅga",
  "pli-tv-bu-vb-sk1:0.3": "Sekhiyakaṇḍa",
  "pli-tv-bu-vb-sk1:0.4": "Parimaṇḍalavagga",
  "pli-tv-bu-vb-sk1:0.5": "1. Parimaṇḍalasikkhāpada",
  "pli-tv-bu-vb-sk1:0.6": "Ime kho panāyasmanto sekhiyā dhammā uddesaṃ āgacchanti.",
  "pli-tv-bu-vb-sk1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-sk1:1.2": "Tena kho pana samayena chabbaggiyā bhikkhū puratopi pacchatopi olambentā nivāsenti.",
  "pli-tv-bu-vb-sk1:1.3": "Manussā ujjhāyanti khiyyanti vipācenti—",
  "pli-tv-bu-vb-sk1:1.4": "“kathañhi nāma samaṇā sakyaputtiyā puratopi pacchatopi olambentā nivāsessanti, seyyathāpi gihī kāmabhogino”ti.",
  "pli-tv-bu-vb-sk1:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-sk1:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk1:1.7": "“kathañhi nāma chabbaggiyā bhikkhū puratopi pacchatopi olambentā nivāsessantī”ti.",
  "pli-tv-bu-vb-sk1:1.8": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ.",
  "pli-tv-bu-vb-sk1:1.9": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā chabbaggiye bhikkhū paṭipucchi—",
  "pli-tv-bu-vb-sk1:1.10": "“saccaṃ kira tumhe, bhikkhave, puratopi pacchatopi olambentā nivāsethā”ti?",
  "pli-tv-bu-vb-sk1:1.11": "“Saccaṃ, bhagavā”ti.",
  "pli-tv-bu-vb-sk1:1.12": "Vigarahi buddho bhagavā …pe…",
  "pli-tv-bu-vb-sk1:1.13": "kathañhi nāma tumhe, moghapurisā, puratopi pacchatopi olambentā nivāsessatha.",
  "pli-tv-bu-vb-sk1:1.14": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-sk1:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-sk1:1.16": "“Parimaṇḍalaṃ nivāsessāmīti sikkhā karaṇīyā”ti.",
  "pli-tv-bu-vb-sk1:1.17": "Parimaṇḍalaṃ nivāsetabbaṃ nābhimaṇḍalaṃ jāṇumaṇḍalaṃ paṭicchādentena.",
  "pli-tv-bu-vb-sk1:1.18": "Yo anādariyaṃ paṭicca purato vā pacchato vā olambento nivāseti, āpatti dukkaṭassa.",
  "pli-tv-bu-vb-sk1:1.19": "Anāpatti—",
  "pli-tv-bu-vb-sk1:1.20": "asañcicca,",
  "pli-tv-bu-vb-sk1:1.21": "assatiyā,",
  "pli-tv-bu-vb-sk1:1.22": "ajānantassa,",
  "pli-tv-bu-vb-sk1:1.23": "gilānassa,",
  "pli-tv-bu-vb-sk1:1.24": "āpadāsu,",
  "pli-tv-bu-vb-sk1:1.25": "ummattakassa,",
  "pli-tv-bu-vb-sk1:1.26": "ādikammikassāti.",
  "pli-tv-bu-vb-sk1:1.27": "Paṭhamasikkhāpadaṃ niṭṭhitaṃ."
}