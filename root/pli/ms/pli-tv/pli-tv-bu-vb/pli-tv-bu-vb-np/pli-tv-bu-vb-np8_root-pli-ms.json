{
  "pli-tv-bu-vb-np8:0.1": "Theravāda Vinaya",
  "pli-tv-bu-vb-np8:0.2": "Mahāvibhaṅga",
  "pli-tv-bu-vb-np8:0.3": "Nissaggiyakaṇḍa",
  "pli-tv-bu-vb-np8:0.4": "Cīvaravagga",
  "pli-tv-bu-vb-np8:0.5": "8. Upakkhaṭasikkhāpada",
  "pli-tv-bu-vb-np8:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np8:1.1.2": "Tena kho pana samayena aññataro puriso pajāpatiṃ etadavoca—",
  "pli-tv-bu-vb-np8:1.1.3": "“ayyaṃ upanandaṃ cīvarena acchādessāmī”ti.",
  "pli-tv-bu-vb-np8:1.1.4": "Assosi kho aññataro piṇḍacāriko bhikkhu tassa purisassa imaṃ vācaṃ bhāsamānassa.",
  "pli-tv-bu-vb-np8:1.1.5": "Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np8:1.1.6": "“mahāpuññosi tvaṃ, āvuso upananda.",
  "pli-tv-bu-vb-np8:1.1.7": "Amukasmiṃ okāse aññataro puriso pajāpatiṃ etadavoca—",
  "pli-tv-bu-vb-np8:1.1.8": "‘ayyaṃ upanandaṃ cīvarena acchādessāmī’”ti.",
  "pli-tv-bu-vb-np8:1.1.9": "“Atthāvuso, maṃ so upaṭṭhāko”ti.",
  "pli-tv-bu-vb-np8:1.1.10": "Atha kho āyasmā upanando sakyaputto yena so puriso tenupasaṅkami; upasaṅkamitvā taṃ purisaṃ etadavoca—",
  "pli-tv-bu-vb-np8:1.1.11": "“saccaṃ kira maṃ tvaṃ, āvuso, cīvarena acchādetukāmosī”ti?",
  "pli-tv-bu-vb-np8:1.1.12": "“Api meyya, evaṃ hoti—",
  "pli-tv-bu-vb-np8:1.1.13": "‘ayyaṃ upanandaṃ cīvarena acchādessāmī’”ti.",
  "pli-tv-bu-vb-np8:1.1.14": "“Sace kho maṃ tvaṃ, āvuso, cīvarena acchādetukāmosi, evarūpena cīvarena acchādehi.",
  "pli-tv-bu-vb-np8:1.1.15": "Kyāhaṃ tena acchannopi karissāmi yāhaṃ na paribhuñjissāmī”ti.",
  "pli-tv-bu-vb-np8:1.1.16": "Atha kho so puriso ujjhāyati khiyyati vipāceti—",
  "pli-tv-bu-vb-np8:1.1.17": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np8:1.1.18": "Nayime sukarā cīvarena acchādetuṃ.",
  "pli-tv-bu-vb-np8:1.1.19": "Kathañhi nāma ayyo upanando mayā pubbe appavārito maṃ upasaṅkamitvā cīvare vikappaṃ āpajjissatī”ti.",
  "pli-tv-bu-vb-np8:1.1.20": "Assosuṃ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np8:1.1.21": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np8:1.1.22": "“kathañhi nāma āyasmā upanando sakyaputto pubbe appavārito gahapatikaṃ upasaṅkamitvā cīvare vikappaṃ āpajjissatī”ti.",
  "pli-tv-bu-vb-np8:1.1.23": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np8:1.1.24": "“saccaṃ kira tvaṃ, upananda, pubbe appavārito gahapatikaṃ upasaṅkamitvā cīvare vikappaṃ āpajjasī”ti?",
  "pli-tv-bu-vb-np8:1.1.25": "“Saccaṃ, bhagavā”ti.",
  "pli-tv-bu-vb-np8:1.1.26": "“Ñātako te, upananda, aññātako”ti?",
  "pli-tv-bu-vb-np8:1.1.27": "“Aññātako, bhagavā”ti.",
  "pli-tv-bu-vb-np8:1.1.28": "“Aññātako, moghapurisa, aññātakassa na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-np8:1.1.29": "Tattha nāma tvaṃ, moghapurisa, pubbe appavārito aññātakaṃ gahapatikaṃ upasaṅkamitvā cīvare vikappaṃ āpajjissasi.",
  "pli-tv-bu-vb-np8:1.1.30": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np8:1.1.31": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np8:1.1.32": "“Bhikkhuṃ paneva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti—",
  "pli-tv-bu-vb-np8:1.1.33": "‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādessāmī’ti;",
  "pli-tv-bu-vb-np8:1.1.34": "tatra ce so bhikkhu pubbe appavārito upasaṅkamitvā cīvare vikappaṃ āpajjeyya—",
  "pli-tv-bu-vb-np8:1.1.35": "‘sādhu vata maṃ āyasmā iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī’ti,",
  "pli-tv-bu-vb-np8:1.1.36": "kalyāṇakamyataṃ upādāya, nissaggiyaṃ pācittiyan”ti.",
  "pli-tv-bu-vb-np8:2.1.1": "Bhikkhuṃ paneva uddissāti",
  "pli-tv-bu-vb-np8:2.1.2": "bhikkhussatthāya, bhikkhuṃ ārammaṇaṃ karitvā, bhikkhuṃ acchādetukāmo.",
  "pli-tv-bu-vb-np8:2.1.3": "Aññātako nāma",
  "pli-tv-bu-vb-np8:2.1.4": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np8:2.1.5": "Gahapati nāma",
  "pli-tv-bu-vb-np8:2.1.6": "yo koci agāraṃ ajjhāvasati.",
  "pli-tv-bu-vb-np8:2.1.7": "Gahapatānī nāma",
  "pli-tv-bu-vb-np8:2.1.8": "yā kāci agāraṃ ajjhāvasati.",
  "pli-tv-bu-vb-np8:2.1.9": "Cīvaracetāpannaṃ nāma",
  "pli-tv-bu-vb-np8:2.1.10": "hiraññaṃ vā suvaṇṇaṃ vā muttā vā maṇi vā pavāḷo vā phaliko vā paṭako vā suttaṃ vā kappāso vā.",
  "pli-tv-bu-vb-np8:2.1.11": "Iminā cīvaracetāpannenāti",
  "pli-tv-bu-vb-np8:2.1.12": "paccupaṭṭhitena.",
  "pli-tv-bu-vb-np8:2.1.13": "Cetāpetvāti",
  "pli-tv-bu-vb-np8:2.1.14": "parivattetvā.",
  "pli-tv-bu-vb-np8:2.1.15": "Acchādessāmīti",
  "pli-tv-bu-vb-np8:2.1.16": "dassāmi.",
  "pli-tv-bu-vb-np8:2.1.17": "Tatra ce so bhikkhūti",
  "pli-tv-bu-vb-np8:2.1.18": "yaṃ bhikkhuṃ uddissa cīvaracetāpannaṃ upakkhaṭaṃ hoti so bhikkhu.",
  "pli-tv-bu-vb-np8:2.1.19": "Pubbe appavāritoti",
  "pli-tv-bu-vb-np8:2.1.20": "pubbe avutto hoti— “kīdisena te, bhante, cīvarena attho, kīdisaṃ te cīvaraṃ cetāpemī”ti?",
  "pli-tv-bu-vb-np8:2.1.21": "Upasaṅkamitvāti",
  "pli-tv-bu-vb-np8:2.1.22": "gharaṃ gantvā yattha katthaci upasaṅkamitvā.",
  "pli-tv-bu-vb-np8:2.1.23": "Cīvare vikappaṃ āpajjeyyāti",
  "pli-tv-bu-vb-np8:2.1.24": "āyataṃ vā hotu vitthataṃ vā appitaṃ vā saṇhaṃ vā.",
  "pli-tv-bu-vb-np8:2.1.25": "Iminā cīvaracetāpannenāti",
  "pli-tv-bu-vb-np8:2.1.26": "paccupaṭṭhitena.",
  "pli-tv-bu-vb-np8:2.1.27": "Evarūpaṃ vā evarūpaṃ vāti.",
  "pli-tv-bu-vb-np8:2.1.28": "Āyataṃ vā vitthataṃ vā appitaṃ vā saṇhaṃ vā.",
  "pli-tv-bu-vb-np8:2.1.29": "Cetāpetvāti",
  "pli-tv-bu-vb-np8:2.1.30": "parivattetvā.",
  "pli-tv-bu-vb-np8:2.1.31": "Acchādehīti",
  "pli-tv-bu-vb-np8:2.1.32": "dajjehi.",
  "pli-tv-bu-vb-np8:2.1.33": "Kalyāṇakamyataṃ upādāyāti",
  "pli-tv-bu-vb-np8:2.1.34": "sādhatthiko mahagghatthiko.",
  "pli-tv-bu-vb-np8:2.1.35": "Tassa vacanena āyataṃ vā vitthataṃ vā appitaṃ vā saṇhaṃ vā cetāpeti, payoge dukkaṭaṃ.",
  "pli-tv-bu-vb-np8:2.1.36": "Paṭilābhena nissaggiyaṃ hoti.",
  "pli-tv-bu-vb-np8:2.1.37": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np8:2.1.38": "Evañca pana, bhikkhave, nissajjitabbaṃ.",
  "pli-tv-bu-vb-np8:2.1.39": "…pe…",
  "pli-tv-bu-vb-np8:2.1.40": "“idaṃ me, bhante, cīvaraṃ pubbe appavārito aññātakaṃ gahapatikaṃ upasaṅkamitvā cīvare vikappaṃ āpannaṃ nissaggiyaṃ,",
  "pli-tv-bu-vb-np8:2.1.41": "imāhaṃ saṃghassa nissajjāmī”ti …pe…",
  "pli-tv-bu-vb-np8:2.1.42": "dadeyyāti …pe…",
  "pli-tv-bu-vb-np8:2.1.43": "dadeyyunti …pe…",
  "pli-tv-bu-vb-np8:2.1.44": "āyasmato dammīti.",
  "pli-tv-bu-vb-np8:2.2.1": "Aññātake aññātakasaññī pubbe appavārito gahapatikaṃ upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np8:2.2.2": "Aññātake vematiko pubbe appavārito gahapatikaṃ upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np8:2.2.3": "Aññātake ñātakasaññī pubbe appavārito gahapatikaṃ upasaṅkamitvā cīvare vikappaṃ āpajjati, nissaggiyaṃ pācittiyaṃ.",
  "pli-tv-bu-vb-np8:2.2.4": "Ñātake aññātakasaññī, āpatti dukkaṭassa.",
  "pli-tv-bu-vb-np8:2.2.5": "Ñātake vematiko, āpatti dukkaṭassa.",
  "pli-tv-bu-vb-np8:2.2.6": "Ñātake ñātakasaññī, anāpatti.",
  "pli-tv-bu-vb-np8:2.3.1": "Anāpatti—",
  "pli-tv-bu-vb-np8:2.3.2": "ñātakānaṃ,",
  "pli-tv-bu-vb-np8:2.3.3": "pavāritānaṃ,",
  "pli-tv-bu-vb-np8:2.3.4": "aññassatthāya,",
  "pli-tv-bu-vb-np8:2.3.5": "attano dhanena,",
  "pli-tv-bu-vb-np8:2.3.6": "mahagghaṃ cetāpetukāmassa appagghaṃ cetāpeti,",
  "pli-tv-bu-vb-np8:2.3.7": "ummattakassa,",
  "pli-tv-bu-vb-np8:2.3.8": "ādikammikassāti.",
  "pli-tv-bu-vb-np8:2.3.9": "Upakkhaṭasikkhāpadaṃ niṭṭhitaṃ aṭṭhamaṃ."
}