{
  "pli-tv-bu-vb-np4:0.1": "Theravāda Vinaya",
  "pli-tv-bu-vb-np4:0.2": "Mahāvibhaṅga",
  "pli-tv-bu-vb-np4:0.3": "Nissaggiyakaṇḍa",
  "pli-tv-bu-vb-np4:0.4": "Cīvaravagga",
  "pli-tv-bu-vb-np4:0.5": "4. Purāṇacīvarasikkhāpada",
  "pli-tv-bu-vb-np4:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np4:1.2": "Tena kho pana samayena āyasmato udāyissa purāṇadutiyikā bhikkhunīsu pabbajitā hoti.",
  "pli-tv-bu-vb-np4:1.3": "Sā āyasmato udāyissa santike abhikkhaṇaṃ āgacchati.",
  "pli-tv-bu-vb-np4:1.4": "Āyasmāpi udāyī tassā bhikkhuniyā santike abhikkhaṇaṃ gacchati.",
  "pli-tv-bu-vb-np4:1.5": "Tena kho pana samayena āyasmā udāyī tassā bhikkhuniyā santike bhattavissaggaṃ karoti.",
  "pli-tv-bu-vb-np4:1.6": "Atha kho āyasmā udāyī pubbaṇhasamayaṃ nivāsetvā pattacīvaramādāya yena sā bhikkhunī tenupasaṅkami; upasaṅkamitvā tassā bhikkhuniyā purato aṅgajātaṃ vivaritvā āsane nisīdi.",
  "pli-tv-bu-vb-np4:1.7": "Sāpi kho bhikkhunī āyasmato udāyissa purato aṅgajātaṃ vivaritvā āsane nisīdi.",
  "pli-tv-bu-vb-np4:1.8": "Atha kho āyasmā udāyī sāratto tassā bhikkhuniyā aṅgajātaṃ upanijjhāyi. Tassa asuci mucci.",
  "pli-tv-bu-vb-np4:1.9": "Atha kho āyasmā udāyī taṃ bhikkhuniṃ etadavoca—",
  "pli-tv-bu-vb-np4:1.10": "“gaccha, bhagini, udakaṃ āhara, antaravāsakaṃ dhovissāmī”ti.",
  "pli-tv-bu-vb-np4:1.11": "“Āharayya, ahameva dhovissāmī”ti",
  "pli-tv-bu-vb-np4:1.12": "taṃ asuciṃ ekadesaṃ mukhena aggahesi ekadesaṃ aṅgajāte pakkhipi.",
  "pli-tv-bu-vb-np4:1.13": "Sā tena gabbhaṃ gaṇhi.",
  "pli-tv-bu-vb-np4:1.14": "Bhikkhuniyo evamāhaṃsu—",
  "pli-tv-bu-vb-np4:1.15": "“abrahmacārinī ayaṃ bhikkhunī, gabbhinī”ti.",
  "pli-tv-bu-vb-np4:1.16": "“Nāhaṃ, ayye, abrahmacārinī”ti bhikkhunīnaṃ etamatthaṃ ārocesi.",
  "pli-tv-bu-vb-np4:1.17": "Bhikkhuniyo ujjhāyanti khiyyanti vipācenti—",
  "pli-tv-bu-vb-np4:1.18": "“kathañhi nāma ayyo udāyī bhikkhuniyā purāṇacīvaraṃ dhovāpessatī”ti.",
  "pli-tv-bu-vb-np4:1.19": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-np4:1.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np4:1.21": "“kathañhi nāma āyasmā udāyī bhikkhuniyā purāṇacīvaraṃ dhovāpessatī”ti.",
  "pli-tv-bu-vb-np4:1.22": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np4:1.23": "“saccaṃ kira tvaṃ, udāyi, bhikkhuniyā purāṇacīvaraṃ dhovāpesī”ti?",
  "pli-tv-bu-vb-np4:1.24": "“Saccaṃ, bhagavā”ti.",
  "pli-tv-bu-vb-np4:1.25": "“Ñātikā te, udāyi, aññātikā”ti?",
  "pli-tv-bu-vb-np4:1.26": "“Aññātikā, bhagavā”ti.",
  "pli-tv-bu-vb-np4:1.27": "“Aññātako, moghapurisa, aññātikāya na jānāti patirūpaṃ vā appatirūpaṃ vā pāsādikaṃ vā apāsādikaṃ vā.",
  "pli-tv-bu-vb-np4:1.28": "Tattha nāma tvaṃ, moghapurisa, aññātikāya bhikkhuniyā purāṇacīvaraṃ dhovāpessasi.",
  "pli-tv-bu-vb-np4:1.29": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np4:1.30": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np4:1.31": "“Yo pana bhikkhu aññātikāya bhikkhuniyā purāṇacīvaraṃ dhovāpeyya vā rajāpeyya vā ākoṭāpeyya vā, nissaggiyaṃ pācittiyan”ti.",
  "pli-tv-bu-vb-np4:2.1.1": "Yo panāti",
  "pli-tv-bu-vb-np4:2.1.2": "yo yādiso …pe…",
  "pli-tv-bu-vb-np4:2.1.3": "bhikkhūti",
  "pli-tv-bu-vb-np4:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np4:2.1.5": "Aññātikā nāma",
  "pli-tv-bu-vb-np4:2.1.6": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np4:2.1.7": "Bhikkhunī nāma",
  "pli-tv-bu-vb-np4:2.1.8": "ubhatosaṃghe upasampannā.",
  "pli-tv-bu-vb-np4:2.1.9": "Purāṇacīvaraṃ nāma",
  "pli-tv-bu-vb-np4:2.1.10": "sakiṃ nivatthampi sakiṃ pārutampi.",
  "pli-tv-bu-vb-np4:2.1.11": "Dhovāti āṇāpeti, āpatti dukkaṭassa.",
  "pli-tv-bu-vb-np4:2.1.12": "Dhotaṃ nissaggiyaṃ hoti.",
  "pli-tv-bu-vb-np4:2.1.13": "Rajāti āṇāpeti, āpatti dukkaṭassa.",
  "pli-tv-bu-vb-np4:2.1.14": "Rattaṃ nissaggiyaṃ hoti.",
  "pli-tv-bu-vb-np4:2.1.15": "Ākoṭehīti āṇāpeti, āpatti dukkaṭassa.",
  "pli-tv-bu-vb-np4:2.1.16": "Sakiṃ pāṇippahāraṃ vā muggarappahāraṃ vā dinne nissaggiyaṃ hoti.",
  "pli-tv-bu-vb-np4:2.1.17": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np4:2.1.18": "Evañca pana, bhikkhave, nissajjitabbaṃ.",
  "pli-tv-bu-vb-np4:2.1.19": "…pe…",
  "pli-tv-bu-vb-np4:2.1.20": "idaṃ me, bhante, purāṇacīvaraṃ aññātikāya bhikkhuniyā dhovāpitaṃ nissaggiyaṃ.",
  "pli-tv-bu-vb-np4:2.1.21": "Imāhaṃ saṃghassa nissajjāmīti …pe…",
  "pli-tv-bu-vb-np4:2.1.22": "dadeyyāti …pe…",
  "pli-tv-bu-vb-np4:2.1.23": "dadeyyunti …pe…",
  "pli-tv-bu-vb-np4:2.1.24": "āyasmato dammīti.",
  "pli-tv-bu-vb-np4:2.2.1": "Aññātikāya aññātikasaññī purāṇacīvaraṃ dhovāpeti, nissaggiyaṃ pācittiyaṃ.",
  "pli-tv-bu-vb-np4:2.2.2": "Aññātikāya aññātikasaññī purāṇacīvaraṃ dhovāpeti rajāpeti, nissaggiyena āpatti dukkaṭassa.",
  "pli-tv-bu-vb-np4:2.2.3": "Aññātikāya aññātikasaññī purāṇacīvaraṃ dhovāpeti ākoṭāpeti, nissaggiyena āpatti dukkaṭassa.",
  "pli-tv-bu-vb-np4:2.2.4": "Aññātikāya aññātikasaññī purāṇacīvaraṃ dhovāpeti rajāpeti ākoṭāpeti, nissaggiyena āpatti dvinnaṃ dukkaṭānaṃ.",
  "pli-tv-bu-vb-np4:2.2.5": "Aññātikāya aññātikasaññī purāṇacīvaraṃ rajāpeti, nissaggiyaṃ pācittiyaṃ.",
  "pli-tv-bu-vb-np4:2.2.6": "Aññātikāya aññātikasaññī purāṇacīvaraṃ rajāpeti ākoṭāpeti, nissaggiyena āpatti dukkaṭassa.",
  "pli-tv-bu-vb-np4:2.2.7": "Aññātikāya aññātikasaññī purāṇacīvaraṃ rajāpeti dhovāpeti, nissaggiyena āpatti dukkaṭassa.",
  "pli-tv-bu-vb-np4:2.2.8": "Aññātikāya aññātikasaññī purāṇacīvaraṃ rajāpeti ākoṭāpeti dhovāpeti, nissaggiyena āpatti dvinnaṃ dukkaṭānaṃ.",
  "pli-tv-bu-vb-np4:2.2.9": "Aññātikāya aññātikasaññī purāṇacīvaraṃ ākoṭāpeti, nissaggiyaṃ pācittiyaṃ.",
  "pli-tv-bu-vb-np4:2.2.10": "Aññātikāya aññātikasaññī purāṇacīvaraṃ ākoṭāpeti dhovāpeti, nissaggiyena āpatti dukkaṭassa.",
  "pli-tv-bu-vb-np4:2.2.11": "Aññātikāya aññātikasaññī purāṇacīvaraṃ ākoṭāpeti rajāpeti, nissaggiyena āpatti dukkaṭassa.",
  "pli-tv-bu-vb-np4:2.2.12": "Aññātikāya aññātikasaññī purāṇacīvaraṃ ākoṭāpeti dhovāpeti rajāpeti, nissaggiyena āpatti dvinnaṃ dukkaṭānaṃ.",
  "pli-tv-bu-vb-np4:2.2.13": "Aññātikāya vematiko …pe…",
  "pli-tv-bu-vb-np4:2.2.14": "aññātikāya ñātikasaññī …pe…",
  "pli-tv-bu-vb-np4:2.2.15": "aññassa purāṇacīvaraṃ dhovāpeti, āpatti dukkaṭassa.",
  "pli-tv-bu-vb-np4:2.2.16": "Nisīdanapaccattharaṇaṃ dhovāpeti, āpatti dukkaṭassa.",
  "pli-tv-bu-vb-np4:2.2.17": "Ekatoupasampannāya dhovāpeti, āpatti dukkaṭassa.",
  "pli-tv-bu-vb-np4:2.2.18": "Ñātikāya aññātikasaññī, āpatti dukkaṭassa.",
  "pli-tv-bu-vb-np4:2.2.19": "Ñātikāya vematiko, āpatti dukkaṭassa.",
  "pli-tv-bu-vb-np4:2.2.20": "Ñātikāya ñātikasaññī, anāpatti.",
  "pli-tv-bu-vb-np4:2.2.21": "Anāpatti—",
  "pli-tv-bu-vb-np4:2.2.22": "ñātikāya dhovantiyā aññātikā dutiyā hoti,",
  "pli-tv-bu-vb-np4:2.2.23": "avuttā dhovati,",
  "pli-tv-bu-vb-np4:2.2.24": "aparibhuttaṃ dhovāpeti,",
  "pli-tv-bu-vb-np4:2.2.25": "cīvaraṃ ṭhapetvā aññaṃ parikkhāraṃ dhovāpeti,",
  "pli-tv-bu-vb-np4:2.2.26": "sikkhamānāya,",
  "pli-tv-bu-vb-np4:2.2.27": "sāmaṇeriyā,",
  "pli-tv-bu-vb-np4:2.2.28": "ummattakassa,",
  "pli-tv-bu-vb-np4:2.2.29": "ādikammikassāti.",
  "pli-tv-bu-vb-np4:2.2.30": "Purāṇacīvarasikkhāpadaṃ niṭṭhitaṃ catutthaṃ."
}