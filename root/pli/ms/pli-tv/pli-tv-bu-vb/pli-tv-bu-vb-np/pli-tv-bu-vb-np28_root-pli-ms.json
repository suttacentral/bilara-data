{
  "pli-tv-bu-vb-np28:0.1": "Theravāda Vinaya",
  "pli-tv-bu-vb-np28:0.2": "Mahāvibhaṅga",
  "pli-tv-bu-vb-np28:0.3": "Nissaggiyakaṇḍa",
  "pli-tv-bu-vb-np28:0.4": "Pattavagga",
  "pli-tv-bu-vb-np28:0.5": "28. Accekacīvarasikkhāpada",
  "pli-tv-bu-vb-np28:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np28:1.1.2": "Tena kho pana samayena aññataro mahāmatto pavāsaṃ gacchanto bhikkhūnaṃ santike dūtaṃ pāhesi—",
  "pli-tv-bu-vb-np28:1.1.3": "“āgacchantu bhadantā vassāvāsikaṃ dassāmī”ti.",
  "pli-tv-bu-vb-np28:1.1.4": "Bhikkhū—",
  "pli-tv-bu-vb-np28:1.1.5": "“vassaṃvuṭṭhānaṃ bhagavatā vassāvāsikaṃ anuññātan”ti,",
  "pli-tv-bu-vb-np28:1.1.6": "kukkuccāyantā nāgamaṃsu.",
  "pli-tv-bu-vb-np28:1.1.7": "Atha kho so mahāmatto ujjhāyati khiyyati vipāceti—",
  "pli-tv-bu-vb-np28:1.1.8": "“kathañhi nāma bhadantā mayā dūte pahite nāgacchissanti.",
  "pli-tv-bu-vb-np28:1.1.9": "Ahañhi senāya gacchāmi.",
  "pli-tv-bu-vb-np28:1.1.10": "Dujjānaṃ jīvitaṃ dujjānaṃ maraṇan”ti.",
  "pli-tv-bu-vb-np28:1.1.11": "Assosuṃ kho bhikkhū tassa mahāmattassa ujjhāyantassa khiyyantassa vipācentassa.",
  "pli-tv-bu-vb-np28:1.1.12": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-np28:1.1.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np28:1.1.14": "“anujānāmi, bhikkhave, accekacīvaraṃ paṭiggahetvā nikkhipitun”ti.",
  "pli-tv-bu-vb-np28:1.2.1": "Tena kho pana samayena bhikkhū—",
  "pli-tv-bu-vb-np28:1.2.2": "“bhagavatā anuññātaṃ accekacīvaraṃ paṭiggahetvā nikkhipitun”ti,",
  "pli-tv-bu-vb-np28:1.2.3": "accekacīvarāni paṭiggahetvā cīvarakālasamayaṃ atikkāmenti.",
  "pli-tv-bu-vb-np28:1.2.4": "Tāni cīvarāni cīvaravaṃse bhaṇḍikābaddhāni tiṭṭhanti.",
  "pli-tv-bu-vb-np28:1.2.5": "Addasa kho āyasmā ānando senāsanacārikaṃ āhiṇḍanto tāni cīvarāni cīvaravaṃse bhaṇḍikābaddhāni tiṭṭhante disvā bhikkhū etadavoca—",
  "pli-tv-bu-vb-np28:1.2.6": "“kassimāni, āvuso, cīvarāni cīvaravaṃse bhaṇḍikābaddhāni tiṭṭhantī”ti?",
  "pli-tv-bu-vb-np28:1.2.7": "“Amhākaṃ, āvuso, accekacīvarānī”ti.",
  "pli-tv-bu-vb-np28:1.2.8": "“Kīvaciraṃ panāvuso, imāni cīvarāni nikkhittānī”ti?",
  "pli-tv-bu-vb-np28:1.2.9": "Atha kho te bhikkhū āyasmato ānandassa yathānikkhittaṃ ārocesuṃ.",
  "pli-tv-bu-vb-np28:1.2.10": "Āyasmā ānando ujjhāyati khiyyati vipāceti—",
  "pli-tv-bu-vb-np28:1.2.11": "“kathañhi nāma bhikkhū accekacīvaraṃ paṭiggahetvā cīvarakālasamayaṃ atikkāmessantī”ti.",
  "pli-tv-bu-vb-np28:1.2.12": "Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi …pe…—",
  "pli-tv-bu-vb-np28:1.2.13": "“saccaṃ kira, bhikkhave, bhikkhū accekacīvaraṃ paṭiggahetvā cīvarakālasamayaṃ atikkāmentī”ti?",
  "pli-tv-bu-vb-np28:1.2.14": "“Saccaṃ, bhagavā”ti.",
  "pli-tv-bu-vb-np28:1.2.15": "Vigarahi buddho bhagavā …pe…",
  "pli-tv-bu-vb-np28:1.2.16": "kathañhi nāma te, bhikkhave, moghapurisā accekacīvaraṃ paṭiggahetvā cīvarakālasamayaṃ atikkāmessanti.",
  "pli-tv-bu-vb-np28:1.2.17": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-np28:1.2.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np28:1.2.19": "“Dasāhānāgataṃ kattikatemāsikapuṇṇamaṃ bhikkhuno paneva accekacīvaraṃ uppajjeyya, accekaṃ maññamānena bhikkhunā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ.",
  "pli-tv-bu-vb-np28:1.2.20": "Tato ce uttari nikkhipeyya, nissaggiyaṃ pācittiyan”ti.",
  "pli-tv-bu-vb-np28:2.1": "Dasāhānāgatanti",
  "pli-tv-bu-vb-np28:2.2": "dasāhānāgatāya pavāraṇāya.",
  "pli-tv-bu-vb-np28:2.3": "Kattikatemāsikapuṇṇamanti",
  "pli-tv-bu-vb-np28:2.4": "pavāraṇā kattikā vuccati.",
  "pli-tv-bu-vb-np28:2.5": "Accekacīvaraṃ nāma",
  "pli-tv-bu-vb-np28:2.6": "senāya vā gantukāmo hoti, pavāsaṃ vā gantukāmo hoti, gilāno vā hoti, gabbhinī vā hoti, assaddhassa vā saddhā uppannā hoti, appasannassa vā pasādo uppanno hoti, so ce bhikkhūnaṃ santike dūtaṃ pahiṇeyya— “āgacchantu bhadantā vassāvāsikaṃ dassāmī”ti, etaṃ accekacīvaraṃ nāma.",
  "pli-tv-bu-vb-np28:2.7": "Accekaṃ maññamānena bhikkhunā paṭiggahetabbaṃ paṭiggahetvā yāva cīvarakālasamayaṃ nikkhipitabbanti",
  "pli-tv-bu-vb-np28:2.8": "saññāṇaṃ katvā nikkhipitabbaṃ—“idaṃ accekacīvaran”ti.",
  "pli-tv-bu-vb-np28:2.9": "Cīvarakālasamayo nāma",
  "pli-tv-bu-vb-np28:2.10": "anatthate kathine vassānassa pacchimo māso,",
  "pli-tv-bu-vb-np28:2.11": "atthate kathine pañcamāsā.",
  "pli-tv-bu-vb-np28:2.12": "Tato ce uttari nikkhipeyyāti",
  "pli-tv-bu-vb-np28:2.13": "anatthate kathine vassānassa pacchimaṃ divasaṃ atikkāmeti, nissaggiyaṃ pācittiyaṃ.",
  "pli-tv-bu-vb-np28:2.14": "Atthate kathine kathinuddhāradivasaṃ atikkāmeti, nissaggiyaṃ hoti.",
  "pli-tv-bu-vb-np28:2.15": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np28:2.16": "Evañca pana, bhikkhave, nissajjitabbaṃ.",
  "pli-tv-bu-vb-np28:2.17": "…pe…",
  "pli-tv-bu-vb-np28:2.18": "idaṃ me, bhante, accekacīvaraṃ cīvarakālasamayaṃ atikkāmitaṃ nissaggiyaṃ.",
  "pli-tv-bu-vb-np28:2.19": "Imāhaṃ saṃghassa nissajjāmīti …pe…",
  "pli-tv-bu-vb-np28:2.20": "dadeyyāti …pe…",
  "pli-tv-bu-vb-np28:2.21": "dadeyyunti …pe…",
  "pli-tv-bu-vb-np28:2.22": "āyasmato dammīti.",
  "pli-tv-bu-vb-np28:2.23": "Accekacīvare accekacīvarasaññī cīvarakālasamayaṃ atikkāmeti, nissaggiyaṃ pācittiyaṃ.",
  "pli-tv-bu-vb-np28:2.24": "Accekacīvare vematiko cīvarakālasamayaṃ atikkāmeti, nissaggiyaṃ pācittiyaṃ.",
  "pli-tv-bu-vb-np28:2.25": "Accekacīvare anaccekacīvarasaññī cīvarakālasamayaṃ atikkāmeti, nissaggiyaṃ pācittiyaṃ.",
  "pli-tv-bu-vb-np28:2.26": "Anadhiṭṭhite adhiṭṭhitasaññī …pe…",
  "pli-tv-bu-vb-np28:2.27": "avikappite vikappitasaññī …",
  "pli-tv-bu-vb-np28:2.28": "avissajjite vissajjitasaññī …",
  "pli-tv-bu-vb-np28:2.29": "anaṭṭhe naṭṭhasaññī …",
  "pli-tv-bu-vb-np28:2.30": "avinaṭṭhe vinaṭṭhasaññī …",
  "pli-tv-bu-vb-np28:2.31": "adaḍḍhe daḍḍhasaññī …",
  "pli-tv-bu-vb-np28:2.32": "avilutte viluttasaññī cīvarakālasamayaṃ atikkāmeti, nissaggiyaṃ pācittiyaṃ.",
  "pli-tv-bu-vb-np28:2.33": "Nissaggiyaṃ cīvaraṃ anissajjitvā paribhuñjati, āpatti dukkaṭassa.",
  "pli-tv-bu-vb-np28:2.34": "Anaccekacīvare accekacīvarasaññī, āpatti dukkaṭassa.",
  "pli-tv-bu-vb-np28:2.35": "Anaccekacīvare vematiko, āpatti dukkaṭassa.",
  "pli-tv-bu-vb-np28:2.36": "Anaccekacīvare anaccekacīvarasaññī, anāpatti.",
  "pli-tv-bu-vb-np28:2.37": "Anāpatti—",
  "pli-tv-bu-vb-np28:2.38": "antosamaye adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti,",
  "pli-tv-bu-vb-np28:2.39": "ummattakassa,",
  "pli-tv-bu-vb-np28:2.40": "ādikammikassāti.",
  "pli-tv-bu-vb-np28:2.41": "Accekacīvarasikkhāpadaṃ niṭṭhitaṃ aṭṭhamaṃ."
}