{
  "pli-tv-bu-vb-np10:0.1": "Theravāda Vinaya",
  "pli-tv-bu-vb-np10:0.2": "Mahāvibhaṅga",
  "pli-tv-bu-vb-np10:0.3": "Nissaggiyakaṇḍa",
  "pli-tv-bu-vb-np10:0.4": "Cīvaravagga",
  "pli-tv-bu-vb-np10:0.5": "10. Rājasikkhāpada",
  "pli-tv-bu-vb-np10:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np10:1.1.2": "Tena kho pana samayena āyasmato upanandassa sakyaputtassa upaṭṭhāko mahāmatto āyasmato upanandassa sakyaputtassa dūtena cīvaracetāpannaṃ pāhesi—",
  "pli-tv-bu-vb-np10:1.1.3": "“iminā cīvaracetāpannena cīvaraṃ cetāpetvā ayyaṃ upanandaṃ cīvarena acchādehī”ti.",
  "pli-tv-bu-vb-np10:1.1.4": "Atha kho so dūto yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np10:1.1.5": "“idaṃ kho, bhante, āyasmantaṃ uddissa cīvaracetāpannaṃ ābhataṃ.",
  "pli-tv-bu-vb-np10:1.1.6": "Paṭiggaṇhātu āyasmā cīvaracetāpannan”ti.",
  "pli-tv-bu-vb-np10:1.1.7": "Evaṃ vutte āyasmā upanando sakyaputto taṃ dūtaṃ etadavoca—",
  "pli-tv-bu-vb-np10:1.1.8": "“na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiyan”ti.",
  "pli-tv-bu-vb-np10:1.1.9": "Evaṃ vutte, so dūto āyasmantaṃ upanandaṃ sakyaputtaṃ etadavoca—",
  "pli-tv-bu-vb-np10:1.1.10": "“atthi panāyasmato koci veyyāvaccakaro”ti?",
  "pli-tv-bu-vb-np10:1.1.11": "Tena kho pana samayena aññataro upāsako ārāmaṃ agamāsi kenacideva karaṇīyena.",
  "pli-tv-bu-vb-np10:1.1.12": "Atha kho āyasmā upanando sakyaputto taṃ dūtaṃ etadavoca—",
  "pli-tv-bu-vb-np10:1.1.13": "“eso kho, āvuso, upāsako bhikkhūnaṃ veyyāvaccakaro”ti.",
  "pli-tv-bu-vb-np10:1.1.14": "Atha kho so dūto taṃ upāsakaṃ saññāpetvā yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np10:1.1.15": "“yaṃ kho, bhante, āyasmā veyyāvaccakaraṃ niddisi saññatto so mayā.",
  "pli-tv-bu-vb-np10:1.1.16": "Upasaṅkamatu āyasmā kālena, cīvarena taṃ acchādessatī”ti.",
  "pli-tv-bu-vb-np10:1.1.17": "Tena kho pana samayena so mahāmatto āyasmato upanandassa sakyaputtassa santike dūtaṃ pāhesi—",
  "pli-tv-bu-vb-np10:1.1.18": "“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti.",
  "pli-tv-bu-vb-np10:1.1.19": "Atha kho āyasmā upanando sakyaputto taṃ upāsakaṃ na kiñci avacāsi.",
  "pli-tv-bu-vb-np10:1.1.20": "Dutiyampi kho so mahāmatto āyasmato upanandassa sakyaputtassa santike dūtaṃ pāhesi—",
  "pli-tv-bu-vb-np10:1.1.21": "“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti.",
  "pli-tv-bu-vb-np10:1.1.22": "Dutiyampi kho āyasmā upanando sakyaputto taṃ upāsakaṃ na kiñci avacāsi.",
  "pli-tv-bu-vb-np10:1.1.23": "Tatiyampi kho so mahāmatto āyasmato upanandassa sakyaputtassa santike dūtaṃ pāhesi—",
  "pli-tv-bu-vb-np10:1.1.24": "“paribhuñjatu ayyo taṃ cīvaraṃ, icchāma mayaṃ ayyena taṃ cīvaraṃ paribhuttan”ti.",
  "pli-tv-bu-vb-np10:1.2.1": "Tena kho pana samayena negamassa samayo hoti.",
  "pli-tv-bu-vb-np10:1.2.2": "Negamena ca katikā katā hoti— “yo pacchā āgacchati paññāsaṃ baddho”ti.",
  "pli-tv-bu-vb-np10:1.2.3": "Atha kho āyasmā upanando sakyaputto yena so upāsako tenupasaṅkami; upasaṅkamitvā taṃ upāsakaṃ etadavoca—",
  "pli-tv-bu-vb-np10:1.2.4": "“attho me, āvuso, cīvarenā”ti.",
  "pli-tv-bu-vb-np10:1.2.5": "“Ajjaṇho, bhante, āgamehi, ajja negamassa samayo.",
  "pli-tv-bu-vb-np10:1.2.6": "Negamena ca katikā katā hoti—‘yo pacchā āgacchati paññāsaṃ baddho’”ti.",
  "pli-tv-bu-vb-np10:1.2.7": "“Ajjeva me, āvuso, cīvaraṃ dehī”ti ovaṭṭikāya parāmasi.",
  "pli-tv-bu-vb-np10:1.2.8": "Atha kho so upāsako āyasmatā upanandena sakyaputtena nippīḷiyamāno āyasmato upanandassa sakyaputtassa cīvaraṃ cetāpetvā pacchā agamāsi.",
  "pli-tv-bu-vb-np10:1.2.9": "Manussā taṃ upāsakaṃ etadavocuṃ—",
  "pli-tv-bu-vb-np10:1.2.10": "“kissa tvaṃ, ayyo, pacchā āgato, paññāsaṃ jīnosī”ti.",
  "pli-tv-bu-vb-np10:1.2.11": "Atha kho so upāsako tesaṃ manussānaṃ etamatthaṃ ārocesi.",
  "pli-tv-bu-vb-np10:1.2.12": "Manussā ujjhāyanti khiyyanti vipācenti—",
  "pli-tv-bu-vb-np10:1.2.13": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np10:1.2.14": "Nayimesaṃ sukaraṃ veyyāvaccampi kātuṃ.",
  "pli-tv-bu-vb-np10:1.2.15": "Kathañhi nāma āyasmā upanando upāsakena—",
  "pli-tv-bu-vb-np10:1.2.16": "‘ajjaṇho, bhante, āgamehī’ti vuccamāno nāgamessatī”ti.",
  "pli-tv-bu-vb-np10:1.2.17": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np10:1.2.18": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np10:1.2.19": "“kathañhi nāma āyasmā upanando sakyaputto upāsakena—",
  "pli-tv-bu-vb-np10:1.2.20": "‘ajjaṇho, bhante, āgamehī’ti vuccamāno nāgamessatī”ti.",
  "pli-tv-bu-vb-np10:1.2.21": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np10:1.2.22": "“saccaṃ kira tvaṃ, upananda, upāsakena—",
  "pli-tv-bu-vb-np10:1.2.23": "‘ajjaṇho, bhante, āgamehī’ti vuccamāno nāgamesī”ti?",
  "pli-tv-bu-vb-np10:1.2.24": "“Saccaṃ, bhagavā”ti.",
  "pli-tv-bu-vb-np10:1.2.25": "Vigarahi buddho bhagavā …pe…",
  "pli-tv-bu-vb-np10:1.2.26": "kathañhi nāma tvaṃ, moghapurisa, upāsakena—",
  "pli-tv-bu-vb-np10:1.2.27": "‘ajjaṇho, bhante, āgamehī’ti vuccamāno nāgamessasi.",
  "pli-tv-bu-vb-np10:1.2.28": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np10:1.2.29": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np10:1.3.1": "“Bhikkhuṃ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya—",
  "pli-tv-bu-vb-np10:1.3.2": "‘iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehī’ti.",
  "pli-tv-bu-vb-np10:1.3.3": "So ce dūto taṃ bhikkhuṃ upasaṅkamitvā evaṃ vadeyya—",
  "pli-tv-bu-vb-np10:1.3.4": "‘idaṃ kho, bhante, āyasmantaṃ uddissa cīvaracetāpannaṃ ābhataṃ, paṭiggaṇhātu āyasmā cīvaracetāpannan’ti,",
  "pli-tv-bu-vb-np10:1.3.5": "tena bhikkhunā so dūto evamassa vacanīyo—",
  "pli-tv-bu-vb-np10:1.3.6": "‘na kho mayaṃ, āvuso, cīvaracetāpannaṃ paṭiggaṇhāma. Cīvarañca kho mayaṃ paṭiggaṇhāma, kālena kappiyan’ti.",
  "pli-tv-bu-vb-np10:1.3.7": "So ce dūto taṃ bhikkhuṃ evaṃ vadeyya—",
  "pli-tv-bu-vb-np10:1.3.8": "‘atthi panāyasmato koci veyyāvaccakaro’ti,",
  "pli-tv-bu-vb-np10:1.3.9": "cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—",
  "pli-tv-bu-vb-np10:1.3.10": "‘eso kho, āvuso, bhikkhūnaṃ veyyāvaccakaro’ti.",
  "pli-tv-bu-vb-np10:1.3.11": "So ce dūto taṃ veyyāvaccakaraṃ saññāpetvā taṃ bhikkhuṃ upasaṅkamitvā evaṃ vadeyya—",
  "pli-tv-bu-vb-np10:1.3.12": "‘yaṃ kho, bhante, āyasmā veyyāvaccakaraṃ niddisi saññatto so mayā, upasaṅkamatu āyasmā kālena, cīvarena taṃ acchādessatī’ti,",
  "pli-tv-bu-vb-np10:1.3.13": "cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo—",
  "pli-tv-bu-vb-np10:1.3.14": "‘attho me, āvuso, cīvarenā’ti.",
  "pli-tv-bu-vb-np10:1.3.15": "Dvattikkhattuṃ codayamāno sārayamāno taṃ cīvaraṃ abhinipphādeyya, iccetaṃ kusalaṃ;",
  "pli-tv-bu-vb-np10:1.3.16": "no ce abhinipphādeyya, catukkhattuṃ pañcakkhattuṃ chakkhattuparamaṃ tuṇhībhūtena uddissa ṭhātabbaṃ.",
  "pli-tv-bu-vb-np10:1.3.17": "Catukkhattuṃ pañcakkhattuṃ chakkhattuparamaṃ tuṇhībhūto uddissa tiṭṭhamāno taṃ cīvaraṃ abhinipphādeyya, iccetaṃ kusalaṃ;",
  "pli-tv-bu-vb-np10:1.3.18": "tato ce uttari vāyamamāno taṃ cīvaraṃ abhinipphādeyya, nissaggiyaṃ pācittiyaṃ.",
  "pli-tv-bu-vb-np10:1.3.19": "No ce abhinipphādeyya, yatassa cīvaracetāpannaṃ ābhataṃ, tattha sāmaṃ vā gantabbaṃ dūto vā pāhetabbo—",
  "pli-tv-bu-vb-np10:1.3.20": "‘yaṃ kho tumhe āyasmanto bhikkhuṃ uddissa cīvaracetāpannaṃ pahiṇittha, na taṃ tassa bhikkhuno kiñci atthaṃ anubhoti,",
  "pli-tv-bu-vb-np10:1.3.21": "yuñjantāyasmanto sakaṃ, mā vo sakaṃ vinassā’ti,",
  "pli-tv-bu-vb-np10:1.3.22": "ayaṃ tattha sāmīcī”ti.",
  "pli-tv-bu-vb-np10:2.1.1": "Bhikkhuṃ paneva uddissāti",
  "pli-tv-bu-vb-np10:2.1.2": "bhikkhussatthāya, bhikkhuṃ ārammaṇaṃ karitvā, bhikkhuṃ acchādetukāmo.",
  "pli-tv-bu-vb-np10:2.1.3": "Rājā nāma",
  "pli-tv-bu-vb-np10:2.1.4": "yo koci rajjaṃ kāreti.",
  "pli-tv-bu-vb-np10:2.1.5": "Rājabhoggo nāma",
  "pli-tv-bu-vb-np10:2.1.6": "yo koci rañño bhattavetanāhāro.",
  "pli-tv-bu-vb-np10:2.1.7": "Brāhmaṇo nāma",
  "pli-tv-bu-vb-np10:2.1.8": "jātiyā brāhmaṇo.",
  "pli-tv-bu-vb-np10:2.1.9": "Gahapatiko nāma",
  "pli-tv-bu-vb-np10:2.1.10": "ṭhapetvā rājaṃ rājabhoggaṃ brāhmaṇaṃ avaseso gahapatiko nāma.",
  "pli-tv-bu-vb-np10:2.1.11": "Cīvaracetāpannaṃ nāma",
  "pli-tv-bu-vb-np10:2.1.12": "hiraññaṃ vā suvaṇṇaṃ vā muttā vā maṇi vā.",
  "pli-tv-bu-vb-np10:2.1.13": "Iminā cīvaracetāpannenāti",
  "pli-tv-bu-vb-np10:2.1.14": "paccupaṭṭhitena.",
  "pli-tv-bu-vb-np10:2.1.15": "Cetāpetvāti",
  "pli-tv-bu-vb-np10:2.1.16": "parivattetvā.",
  "pli-tv-bu-vb-np10:2.1.17": "Acchādehīti",
  "pli-tv-bu-vb-np10:2.1.18": "dajjehi.",
  "pli-tv-bu-vb-np10:2.1.19": "So ce dūto taṃ bhikkhuṃ upasaṅkamitvā evaṃ vadeyya—",
  "pli-tv-bu-vb-np10:2.1.20": "“idaṃ kho, bhante, āyasmantaṃ uddissa cīvaracetāpannaṃ ābhataṃ. Paṭiggaṇhātu āyasmā cīvaracetāpannan”ti,",
  "pli-tv-bu-vb-np10:2.1.21": "tena bhikkhunā so dūto evamassa vacanīyo—",
  "pli-tv-bu-vb-np10:2.1.22": "“na kho mayaṃ, āvuso, cīvaracetāpannaṃ paṭiggaṇhāma. Cīvarañca kho mayaṃ paṭiggaṇhāma, kālena kappiyan”ti.",
  "pli-tv-bu-vb-np10:2.1.23": "So ce dūto taṃ bhikkhuṃ evaṃ vadeyya—",
  "pli-tv-bu-vb-np10:2.1.24": "“atthi panāyasmato koci veyyāvaccakaro”ti?",
  "pli-tv-bu-vb-np10:2.1.25": "Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā—",
  "pli-tv-bu-vb-np10:2.1.26": "“eso kho, āvuso, bhikkhūnaṃ veyyāvaccakaro”ti.",
  "pli-tv-bu-vb-np10:2.1.27": "Na vattabbo— “tassa dehīti vā, so vā nikkhipissati, so vā parivattessati, so vā cetāpessatī”ti.",
  "pli-tv-bu-vb-np10:2.1.28": "So ce dūto taṃ veyyāvaccakaraṃ saññāpetvā taṃ bhikkhuṃ upasaṅkamitvā evaṃ vadeyya—",
  "pli-tv-bu-vb-np10:2.1.29": "“yaṃ kho, bhante, āyasmā veyyāvaccakaraṃ niddisi saññatto so mayā. Upasaṅkamatu āyasmā kālena, cīvarena taṃ acchādessatī”ti.",
  "pli-tv-bu-vb-np10:2.1.30": "Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṃ codetabbo sāretabbo—",
  "pli-tv-bu-vb-np10:2.1.31": "“attho me, āvuso, cīvarenā”ti.",
  "pli-tv-bu-vb-np10:2.1.32": "Na vattabbo— “dehi me cīvaraṃ, āhara me cīvaraṃ, parivattehi me cīvaraṃ, cetāpehi me cīvaran”ti.",
  "pli-tv-bu-vb-np10:2.1.33": "Dutiyampi vattabbo.",
  "pli-tv-bu-vb-np10:2.1.34": "Tatiyampi vattabbo.",
  "pli-tv-bu-vb-np10:2.1.35": "Sace abhinipphādeti, iccetaṃ kusalaṃ;",
  "pli-tv-bu-vb-np10:2.1.36": "no ce abhinipphādeti, tattha gantvā tuṇhībhūtena uddissa ṭhātabbaṃ.",
  "pli-tv-bu-vb-np10:2.1.37": "Na āsane nisīditabbaṃ. Na āmisaṃ paṭiggahetabbaṃ.",
  "pli-tv-bu-vb-np10:2.1.38": "Na dhammo bhāsitabbo.",
  "pli-tv-bu-vb-np10:2.1.39": "“Kiṃ kāraṇā āgatosī”ti pucchiyamāno “jānāhi, āvuso”ti vattabbo.",
  "pli-tv-bu-vb-np10:2.1.40": "Sace āsane vā nisīdati, āmisaṃ vā paṭiggaṇhāti, dhammaṃ vā bhāsati, ṭhānaṃ bhañjati.",
  "pli-tv-bu-vb-np10:2.1.41": "Dutiyampi ṭhātabbaṃ.",
  "pli-tv-bu-vb-np10:2.1.42": "Tatiyampi ṭhātabbaṃ.",
  "pli-tv-bu-vb-np10:2.1.43": "Catukkhattuṃ codetvā catukkhattuṃ ṭhātabbaṃ.",
  "pli-tv-bu-vb-np10:2.1.44": "Pañcakkhattuṃ codetvā dvikkhattuṃ ṭhātabbaṃ.",
  "pli-tv-bu-vb-np10:2.1.45": "Chakkhattuṃ codetvā na ṭhātabbaṃ.",
  "pli-tv-bu-vb-np10:2.2.1": "Tato ce uttari vāyamamāno taṃ cīvaraṃ abhinipphādeti,",
  "pli-tv-bu-vb-np10:2.2.2": "payoge dukkaṭaṃ.",
  "pli-tv-bu-vb-np10:2.2.3": "Paṭilābhena nissaggiyaṃ hoti.",
  "pli-tv-bu-vb-np10:2.2.4": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np10:2.2.5": "Evañca pana, bhikkhave, nissajjitabbaṃ.",
  "pli-tv-bu-vb-np10:2.2.6": "…pe…",
  "pli-tv-bu-vb-np10:2.2.7": "“idaṃ me, bhante, cīvaraṃ atirekatikkhattuṃ codanāya atirekachakkhattuṃ ṭhānena abhinipphāditaṃ nissaggiyaṃ.",
  "pli-tv-bu-vb-np10:2.2.8": "Imāhaṃ saṃghassa nissajjāmī”ti …pe…",
  "pli-tv-bu-vb-np10:2.2.9": "dadeyyāti …pe…",
  "pli-tv-bu-vb-np10:2.2.10": "dadeyyunti …pe…",
  "pli-tv-bu-vb-np10:2.2.11": "āyasmato dammīti.",
  "pli-tv-bu-vb-np10:2.2.12": "No ce abhinipphādeyya, yatassa cīvaracetāpannaṃ ābhataṃ tattha sāmaṃ vā gantabbaṃ dūto vā pāhetabbo—",
  "pli-tv-bu-vb-np10:2.2.13": "“yaṃ kho tumhe, āyasmanto, bhikkhuṃ uddissa cīvaracetāpannaṃ pahiṇittha na taṃ tassa bhikkhuno kiñci atthaṃ anubhoti.",
  "pli-tv-bu-vb-np10:2.2.14": "Yuñjantāyasmanto sakaṃ, mā vo sakaṃ vinassā”ti.",
  "pli-tv-bu-vb-np10:2.2.15": "Ayaṃ tattha sāmīcīti",
  "pli-tv-bu-vb-np10:2.2.16": "ayaṃ tattha anudhammatā.",
  "pli-tv-bu-vb-np10:2.3.1": "Atirekatikkhattuṃ codanāya atirekachakkhattuṃ ṭhānena atirekasaññī abhinipphādeti, nissaggiyaṃ pācittiyaṃ.",
  "pli-tv-bu-vb-np10:2.3.2": "Atirekatikkhattuṃ codanāya atirekachakkhattuṃ ṭhānena vematiko abhinipphādeti, nissaggiyaṃ pācittiyaṃ.",
  "pli-tv-bu-vb-np10:2.3.3": "Atirekatikkhattuṃ codanāya atirekachakkhattuṃ ṭhānena ūnakasaññī abhinipphādeti, nissaggiyaṃ pācittiyaṃ.",
  "pli-tv-bu-vb-np10:2.3.4": "Ūnakatikkhattuṃ codanāya ūnakachakkhattuṃ ṭhānena atirekasaññī, āpatti dukkaṭassa.",
  "pli-tv-bu-vb-np10:2.3.5": "Ūnakatikkhattuṃ codanāya ūnakachakkhattuṃ ṭhānena vematiko, āpatti dukkaṭassa.",
  "pli-tv-bu-vb-np10:2.3.6": "Ūnakatikkhattuṃ codanāya ūnakachakkhattuṃ ṭhānena ūnakasaññī anāpatti.",
  "pli-tv-bu-vb-np10:2.4.1": "Anāpatti—",
  "pli-tv-bu-vb-np10:2.4.2": "tikkhattuṃ codanāya, chakkhattuṃ ṭhānena,",
  "pli-tv-bu-vb-np10:2.4.3": "ūnakatikkhattuṃ codanāya, ūnakachakkhattuṃ ṭhānena,",
  "pli-tv-bu-vb-np10:2.4.4": "acodiyamāno deti,",
  "pli-tv-bu-vb-np10:2.4.5": "sāmikā codetvā denti,",
  "pli-tv-bu-vb-np10:2.4.6": "ummattakassa,",
  "pli-tv-bu-vb-np10:2.4.7": "ādikammikassāti.",
  "pli-tv-bu-vb-np10:2.4.8": "Rājasikkhāpadaṃ niṭṭhitaṃ dasamaṃ.",
  "pli-tv-bu-vb-np10:2.4.9": "Kathinavaggo paṭhamo.",
  "pli-tv-bu-vb-np10:2.4.10": "Tassuddānaṃ",
  "pli-tv-bu-vb-np10:2.4.11": "Ubbhataṃ kathinaṃ tīṇi,",
  "pli-tv-bu-vb-np10:2.4.12": "dhovanañca paṭiggaho;",
  "pli-tv-bu-vb-np10:2.4.13": "Aññātakāni tīṇeva,",
  "pli-tv-bu-vb-np10:2.4.14": "ubhinnaṃ dūtakena cāti."
}