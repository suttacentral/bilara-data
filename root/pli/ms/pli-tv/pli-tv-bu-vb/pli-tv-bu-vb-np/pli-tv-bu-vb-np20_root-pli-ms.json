{
  "pli-tv-bu-vb-np20:0.1": "Theravāda Vinaya",
  "pli-tv-bu-vb-np20:0.2": "Mahāvibhaṅga",
  "pli-tv-bu-vb-np20:0.3": "Nissaggiyakaṇḍa",
  "pli-tv-bu-vb-np20:0.4": "Kosiyavagga",
  "pli-tv-bu-vb-np20:0.5": "20. Kayavikkayasikkhāpada",
  "pli-tv-bu-vb-np20:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np20:1.2": "Tena kho pana samayena āyasmā upanando sakyaputto paṭṭo hoti cīvarakammaṃ kātuṃ.",
  "pli-tv-bu-vb-np20:1.3": "So paṭapilotikānaṃ saṅghāṭiṃ karitvā surattaṃ suparikammakataṃ katvā pārupi.",
  "pli-tv-bu-vb-np20:1.4": "Atha kho aññataro paribbājako mahagghaṃ paṭaṃ pārupitvā yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np20:1.5": "“sundarā kho tyāyaṃ, āvuso, saṅghāṭi;",
  "pli-tv-bu-vb-np20:1.6": "dehi me paṭenā”ti.",
  "pli-tv-bu-vb-np20:1.7": "“Jānāhi, āvuso”ti.",
  "pli-tv-bu-vb-np20:1.8": "“Āmāvuso, jānāmī”ti.",
  "pli-tv-bu-vb-np20:1.9": "“Handāvuso”ti, adāsi.",
  "pli-tv-bu-vb-np20:1.10": "Atha kho so paribbājako taṃ saṅghāṭiṃ pārupitvā paribbājakārāmaṃ agamāsi.",
  "pli-tv-bu-vb-np20:1.11": "Paribbājakā taṃ paribbājakaṃ etadavocuṃ—",
  "pli-tv-bu-vb-np20:1.12": "“sundarā kho tyāyaṃ, āvuso, saṅghāṭi;",
  "pli-tv-bu-vb-np20:1.13": "kuto tayā laddhā”ti?",
  "pli-tv-bu-vb-np20:1.14": "“Tena me, āvuso, paṭena parivattitā”ti.",
  "pli-tv-bu-vb-np20:1.15": "“Katihipi tyāyaṃ, āvuso, saṅghāṭi bhavissati,",
  "pli-tv-bu-vb-np20:1.16": "soyeva te paṭo varo”ti.",
  "pli-tv-bu-vb-np20:1.17": "Atha kho so paribbājako—“saccaṃ kho paribbājakā āhaṃsu—‘katihipi myāyaṃ saṅghāṭi bhavissati. Soyeva me paṭo varo’”ti",
  "pli-tv-bu-vb-np20:1.18": "yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—",
  "pli-tv-bu-vb-np20:1.19": "“handa te, āvuso, saṅghāṭi; dehi me paṭan”ti.",
  "pli-tv-bu-vb-np20:1.20": "“Nanu tvaṃ, āvuso, mayā vutto— ‘jānāhi, āvuso’ti.",
  "pli-tv-bu-vb-np20:1.21": "Nāhaṃ dassāmī”ti.",
  "pli-tv-bu-vb-np20:1.22": "Atha kho so paribbājako ujjhāyati khiyyati vipāceti—",
  "pli-tv-bu-vb-np20:1.23": "“gihīpi naṃ gihissa vippaṭisārissa denti,",
  "pli-tv-bu-vb-np20:1.24": "kiṃ pana pabbajito pabbajitassa na dassatī”ti.",
  "pli-tv-bu-vb-np20:1.25": "Assosuṃ kho bhikkhū tassa paribbājakassa ujjhāyantassa khiyyantassa vipācentassa.",
  "pli-tv-bu-vb-np20:1.26": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np20:1.27": "“kathañhi nāma āyasmā upanando sakyaputto paribbājakena saddhiṃ kayavikkayaṃ samāpajjissatī”ti.",
  "pli-tv-bu-vb-np20:1.28": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np20:1.29": "“saccaṃ kira tvaṃ, upananda, paribbājakena saddhiṃ kayavikkayaṃ samāpajjasī”ti?",
  "pli-tv-bu-vb-np20:1.30": "“Saccaṃ, bhagavā”ti.",
  "pli-tv-bu-vb-np20:1.31": "Vigarahi buddho bhagavā …pe…",
  "pli-tv-bu-vb-np20:1.32": "kathañhi nāma tvaṃ, moghapurisa, paribbājakena saddhiṃ kayavikkayaṃ samāpajjissasi.",
  "pli-tv-bu-vb-np20:1.33": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np20:1.34": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np20:1.35": "“Yo pana bhikkhu nānappakārakaṃ kayavikkayaṃ samāpajjeyya, nissaggiyaṃ pācittiyan”ti.",
  "pli-tv-bu-vb-np20:2.1": "Yo panāti",
  "pli-tv-bu-vb-np20:2.2": "yo yādiso …pe…",
  "pli-tv-bu-vb-np20:2.3": "bhikkhūti",
  "pli-tv-bu-vb-np20:2.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np20:2.5": "Nānappakārakaṃ nāma",
  "pli-tv-bu-vb-np20:2.6": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi dantakaṭṭhampi dasikasuttampi.",
  "pli-tv-bu-vb-np20:2.7": "Kayavikkayaṃ samāpajjeyyāti",
  "pli-tv-bu-vb-np20:2.8": "iminā imaṃ dehi, iminā imaṃ āhara, iminā imaṃ parivattehi, iminā imaṃ cetāpehīti. Ajjhācarati, āpatti dukkaṭassa.",
  "pli-tv-bu-vb-np20:2.9": "Yato kayitañca hoti vikkayitañca attano bhaṇḍaṃ parahatthagataṃ parabhaṇḍaṃ attano hatthagataṃ, nissaggiyaṃ hoti.",
  "pli-tv-bu-vb-np20:2.10": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np20:2.11": "Evañca pana, bhikkhave, nissajjitabbaṃ.",
  "pli-tv-bu-vb-np20:2.12": "…pe…",
  "pli-tv-bu-vb-np20:2.13": "“ahaṃ, bhante, nānappakārakaṃ kayavikkayaṃ samāpajjiṃ.",
  "pli-tv-bu-vb-np20:2.14": "Idaṃ me nissaggiyaṃ.",
  "pli-tv-bu-vb-np20:2.15": "Imāhaṃ saṃghassa nissajjāmī”ti …pe…",
  "pli-tv-bu-vb-np20:2.16": "dadeyyāti …pe…",
  "pli-tv-bu-vb-np20:2.17": "dadeyyunti …pe…",
  "pli-tv-bu-vb-np20:2.18": "āyasmato dammīti.",
  "pli-tv-bu-vb-np20:2.19": "Kayavikkaye kayavikkayasaññī, nissaggiyaṃ pācittiyaṃ.",
  "pli-tv-bu-vb-np20:2.20": "Kayavikkaye vematiko, nissaggiyaṃ pācittiyaṃ.",
  "pli-tv-bu-vb-np20:2.21": "Kayavikkaye nakayavikkayasaññī, nissaggiyaṃ pācittiyaṃ.",
  "pli-tv-bu-vb-np20:2.22": "Nakayavikkaye kayavikkayasaññī, āpatti dukkaṭassa.",
  "pli-tv-bu-vb-np20:2.23": "Nakayavikkaye vematiko, āpatti dukkaṭassa.",
  "pli-tv-bu-vb-np20:2.24": "Nakayavikkaye nakayavikkayasaññī, anāpatti.",
  "pli-tv-bu-vb-np20:2.25": "Anāpatti—",
  "pli-tv-bu-vb-np20:2.26": "agghaṃ pucchati,",
  "pli-tv-bu-vb-np20:2.27": "kappiyakārakassa ācikkhati,",
  "pli-tv-bu-vb-np20:2.28": "“idaṃ amhākaṃ atthi, amhākañca iminā ca iminā ca attho”ti bhaṇati,",
  "pli-tv-bu-vb-np20:2.29": "ummattakassa,",
  "pli-tv-bu-vb-np20:2.30": "ādikammikassāti.",
  "pli-tv-bu-vb-np20:2.31": "Kayavikkayasikkhāpadaṃ niṭṭhitaṃ dasamaṃ.",
  "pli-tv-bu-vb-np20:2.32": "Kosiyavaggo dutiyo.",
  "pli-tv-bu-vb-np20:2.33": "Tassuddānaṃ",
  "pli-tv-bu-vb-np20:2.34": "Kosiyā suddhadvebhāgā,",
  "pli-tv-bu-vb-np20:2.35": "chabbassāni nisīdanaṃ;",
  "pli-tv-bu-vb-np20:2.36": "Dve ca lomāni uggaṇhe,",
  "pli-tv-bu-vb-np20:2.37": "ubho nānappakārakāti."
}