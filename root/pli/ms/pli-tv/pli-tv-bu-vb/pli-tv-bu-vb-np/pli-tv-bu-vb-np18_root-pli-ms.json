{
  "pli-tv-bu-vb-np18:0.1": "Theravāda Vinaya",
  "pli-tv-bu-vb-np18:0.2": "Mahāvibhaṅga",
  "pli-tv-bu-vb-np18:0.3": "Nissaggiyakaṇḍa",
  "pli-tv-bu-vb-np18:0.4": "Kosiyavagga",
  "pli-tv-bu-vb-np18:0.5": "18. Rūpiyasikkhāpada",
  "pli-tv-bu-vb-np18:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-np18:1.2": "Tena kho pana samayena āyasmā upanando sakyaputto aññatarassa kulassa kulūpako hoti niccabhattiko.",
  "pli-tv-bu-vb-np18:1.3": "Yaṃ tasmiṃ kule uppajjati khādanīyaṃ vā bhojanīyaṃ vā tato āyasmato upanandassa sakyaputtassa paṭiviso ṭhapiyyati.",
  "pli-tv-bu-vb-np18:1.4": "Tena kho pana samayena sāyaṃ tasmiṃ kule maṃsaṃ uppannaṃ hoti.",
  "pli-tv-bu-vb-np18:1.5": "Tato āyasmato upanandassa sakyaputtassa paṭiviso ṭhapito hoti.",
  "pli-tv-bu-vb-np18:1.6": "Tassa kulassa dārako rattiyā paccūsasamayaṃ paccuṭṭhāya rodati—“maṃsaṃ me dethā”ti.",
  "pli-tv-bu-vb-np18:1.7": "Atha kho so puriso pajāpatiṃ etadavoca—“ayyassa paṭivisaṃ dārakassa dehi.",
  "pli-tv-bu-vb-np18:1.8": "Aññaṃ cetāpetvā ayyassa dassāmā”ti.",
  "pli-tv-bu-vb-np18:1.9": "Atha kho āyasmā upanando sakyaputto pubbaṇhasamayaṃ nivāsetvā pattacīvaraṃ ādāya yena taṃ kulaṃ tenupasaṅkami; upasaṅkamitvā paññatte āsane nisīdi.",
  "pli-tv-bu-vb-np18:1.10": "Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi. Ekamantaṃ nisinno kho so puriso āyasmantaṃ upanandaṃ sakyaputtaṃ etadavoca—",
  "pli-tv-bu-vb-np18:1.11": "“hiyyo kho, bhante, sāyaṃ maṃsaṃ uppannaṃ ahosi. Tato ayyassa paṭiviso ṭhapito.",
  "pli-tv-bu-vb-np18:1.12": "Ayaṃ, bhante, dārako rattiyā paccūsasamayaṃ paccuṭṭhāya rodati—‘maṃsaṃ me dethā’ti. Ayyassa paṭiviso dārakassa dinno.",
  "pli-tv-bu-vb-np18:1.13": "Kahāpaṇena, bhante, kiṃ āhariyyatū”ti?",
  "pli-tv-bu-vb-np18:1.14": "“Pariccatto me, āvuso, kahāpaṇo”ti?",
  "pli-tv-bu-vb-np18:1.15": "“Āma, bhante, pariccatto”ti.",
  "pli-tv-bu-vb-np18:1.16": "“Taññeva me, āvuso, kahāpaṇaṃ dehī”ti.",
  "pli-tv-bu-vb-np18:1.17": "Atha kho so puriso āyasmato upanandassa sakyaputtassa kahāpaṇaṃ datvā ujjhāyati khiyyati vipāceti—“Yatheva mayaṃ rūpiyaṃ paṭiggaṇhāma evamevime samaṇā sakyaputtiyā rūpiyaṃ paṭiggaṇhantī”ti.",
  "pli-tv-bu-vb-np18:1.18": "Assosuṃ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np18:1.19": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np18:1.20": "“kathañhi nāma āyasmā upanando sakyaputto rūpiyaṃ paṭiggahessatī”ti.",
  "pli-tv-bu-vb-np18:1.21": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np18:1.22": "“saccaṃ kira tvaṃ, upananda, rūpiyaṃ paṭiggahesī”ti?",
  "pli-tv-bu-vb-np18:1.23": "“Saccaṃ, bhagavā”ti.",
  "pli-tv-bu-vb-np18:1.24": "Vigarahi buddho bhagavā …pe…",
  "pli-tv-bu-vb-np18:1.25": "kathañhi nāma tvaṃ, moghapurisa, rūpiyaṃ paṭiggahessasi.",
  "pli-tv-bu-vb-np18:1.26": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np18:1.27": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np18:1.28": "“Yo pana bhikkhu jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyan”ti.",
  "pli-tv-bu-vb-np18:1.29": "Yo panāti",
  "pli-tv-bu-vb-np18:1.30": "yo yādiso …pe…",
  "pli-tv-bu-vb-np18:1.31": "bhikkhūti",
  "pli-tv-bu-vb-np18:1.32": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np18:1.33": "Jātarūpaṃ nāma",
  "pli-tv-bu-vb-np18:1.34": "satthuvaṇṇo vuccati.",
  "pli-tv-bu-vb-np18:1.35": "Rajataṃ nāma",
  "pli-tv-bu-vb-np18:1.36": "kahāpaṇo lohamāsako dārumāsako jatumāsako ye vohāraṃ gacchanti.",
  "pli-tv-bu-vb-np18:1.37": "Uggaṇheyyāti",
  "pli-tv-bu-vb-np18:1.38": "sayaṃ gaṇhāti nissaggiyaṃ pācittiyaṃ.",
  "pli-tv-bu-vb-np18:1.39": "Uggaṇhāpeyyāti",
  "pli-tv-bu-vb-np18:1.40": "aññaṃ gāhāpeti nissaggiyaṃ pācittiyaṃ.",
  "pli-tv-bu-vb-np18:1.41": "Upanikkhittaṃ vā sādiyeyyāti",
  "pli-tv-bu-vb-np18:1.42": "idaṃ ayyassa hotūti upanikkhittaṃ sādiyati, nissaggiyaṃ hoti.",
  "pli-tv-bu-vb-np18:1.43": "Saṃghamajjhe nissajjitabbaṃ.",
  "pli-tv-bu-vb-np18:1.44": "Evañca pana, bhikkhave, nissajjitabbaṃ—",
  "pli-tv-bu-vb-np18:1.45": "tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np18:1.46": "“ahaṃ, bhante, rūpiyaṃ paṭiggahesiṃ.",
  "pli-tv-bu-vb-np18:1.47": "Idaṃ me nissaggiyaṃ.",
  "pli-tv-bu-vb-np18:1.48": "Imāhaṃ saṃghassa nissajjāmī”ti.",
  "pli-tv-bu-vb-np18:1.49": "Nissajjitvā āpatti desetabbā.",
  "pli-tv-bu-vb-np18:1.50": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np18:1.51": "Sace tattha āgacchati ārāmiko vā upāsako vā so vattabbo—",
  "pli-tv-bu-vb-np18:1.52": "“āvuso, imaṃ jānāhī”ti.",
  "pli-tv-bu-vb-np18:1.53": "Sace so bhaṇati—",
  "pli-tv-bu-vb-np18:1.54": "“iminā kiṃ āhariyyatū”ti,",
  "pli-tv-bu-vb-np18:1.55": "na vattabbo—",
  "pli-tv-bu-vb-np18:1.56": "“imaṃ vā imaṃ vā āharā”ti.",
  "pli-tv-bu-vb-np18:1.57": "Kappiyaṃ ācikkhitabbaṃ—",
  "pli-tv-bu-vb-np18:1.58": "sappi vā telaṃ vā madhu vā phāṇitaṃ vā.",
  "pli-tv-bu-vb-np18:1.59": "Sace so tena parivattetvā kappiyaṃ āharati rūpiyappaṭiggāhakaṃ ṭhapetvā sabbeheva paribhuñjitabbaṃ.",
  "pli-tv-bu-vb-np18:1.60": "Evañcetaṃ labhetha, iccetaṃ kusalaṃ;",
  "pli-tv-bu-vb-np18:1.61": "no ce labhetha, so vattabbo—",
  "pli-tv-bu-vb-np18:1.62": "“āvuso, imaṃ chaḍḍehī”ti.",
  "pli-tv-bu-vb-np18:1.63": "Sace so chaḍḍeti, iccetaṃ kusalaṃ;",
  "pli-tv-bu-vb-np18:1.64": "no ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo—",
  "pli-tv-bu-vb-np18:1.65": "yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, chaḍḍitāchaḍḍitañca jāneyya.",
  "pli-tv-bu-vb-np18:1.66": "“Evañca pana, bhikkhave, sammannitabbo.",
  "pli-tv-bu-vb-np18:1.67": "Paṭhamaṃ bhikkhu yācitabbo.",
  "pli-tv-bu-vb-np18:1.68": "Yācitvā byattena bhikkhunā paṭibalena saṃgho ñāpetabbo—",
  "pli-tv-bu-vb-np18:1.69": "‘Suṇātu me, bhante, saṃgho.",
  "pli-tv-bu-vb-np18:1.70": "Yadi saṃghassa pattakallaṃ, saṃgho itthannāmaṃ bhikkhuṃ rūpiyachaḍḍakaṃ sammanneyya.",
  "pli-tv-bu-vb-np18:1.71": "Esā ñatti.",
  "pli-tv-bu-vb-np18:1.72": "Suṇātu me, bhante, saṃgho.",
  "pli-tv-bu-vb-np18:1.73": "Saṃgho itthannāmaṃ bhikkhuṃ rūpiyachaḍḍakaṃ sammannati.",
  "pli-tv-bu-vb-np18:1.74": "Yassāyasmato khamati itthannāmassa bhikkhuno rūpiyachaḍḍakassa sammuti, so tuṇhassa;",
  "pli-tv-bu-vb-np18:1.75": "yassa nakkhamati, so bhāseyya.",
  "pli-tv-bu-vb-np18:1.76": "Sammato saṃghena itthannāmo bhikkhu rūpiyachaḍḍako.",
  "pli-tv-bu-vb-np18:1.77": "Khamati saṃghassa, tasmā tuṇhī,",
  "pli-tv-bu-vb-np18:1.78": "evametaṃ dhārayāmī’”ti.",
  "pli-tv-bu-vb-np18:1.79": "Tena sammatena bhikkhunā animittaṃ katvā pātetabbaṃ.",
  "pli-tv-bu-vb-np18:1.80": "Sace nimittaṃ katvā pāteti, āpatti dukkaṭassa.",
  "pli-tv-bu-vb-np18:1.81": "Rūpiye rūpiyasaññī rūpiyaṃ paṭiggaṇhāti, nissaggiyaṃ pācittiyaṃ.",
  "pli-tv-bu-vb-np18:1.82": "Rūpiye vematiko rūpiyaṃ paṭiggaṇhāti, nissaggiyaṃ pācittiyaṃ.",
  "pli-tv-bu-vb-np18:1.83": "Rūpiye arūpiyasaññī rūpiyaṃ paṭiggaṇhāti, nissaggiyaṃ pācittiyaṃ.",
  "pli-tv-bu-vb-np18:1.84": "Arūpiye rūpiyasaññī, āpatti dukkaṭassa.",
  "pli-tv-bu-vb-np18:1.85": "Arūpiye vematiko, āpatti dukkaṭassa.",
  "pli-tv-bu-vb-np18:1.86": "Arūpiye arūpiyasaññī, anāpatti.",
  "pli-tv-bu-vb-np18:1.87": "Anāpatti—",
  "pli-tv-bu-vb-np18:1.88": "ajjhārāme vā ajjhāvasathe vā uggahetvā vā uggahāpetvā vā nikkhipati—",
  "pli-tv-bu-vb-np18:1.89": "yassa bhavissati so harissatīti,",
  "pli-tv-bu-vb-np18:1.90": "ummattakassa,",
  "pli-tv-bu-vb-np18:1.91": "ādikammikassāti.",
  "pli-tv-bu-vb-np18:1.92": "Rūpiyasikkhāpadaṃ niṭṭhitaṃ aṭṭhamaṃ."
}