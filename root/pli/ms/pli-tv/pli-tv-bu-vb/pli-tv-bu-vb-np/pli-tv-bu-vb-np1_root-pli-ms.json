{
  "pli-tv-bu-vb-np1:0.1": "Theravāda Vinaya",
  "pli-tv-bu-vb-np1:0.2": "Mahāvibhaṅga",
  "pli-tv-bu-vb-np1:0.3": "Nissaggiyakaṇḍa",
  "pli-tv-bu-vb-np1:0.4": "Cīvaravagga",
  "pli-tv-bu-vb-np1:0.5": "1. Kathinasikkhāpada",
  "pli-tv-bu-vb-np1:0.6": "Ime kho panāyasmanto tiṃsa nissaggiyā pācittiyā dhammā uddesaṃ āgacchanti.",
  "pli-tv-bu-vb-np1:1.1": "Tena samayena buddho bhagavā vesāliyaṃ viharati gotamake cetiye.",
  "pli-tv-bu-vb-np1:1.2": "Tena kho pana samayena bhagavatā bhikkhūnaṃ ticīvaraṃ anuññātaṃ hoti.",
  "pli-tv-bu-vb-np1:1.3": "Chabbaggiyā bhikkhū—“bhagavatā ticīvaraṃ anuññātan”ti aññeneva ticīvarena gāmaṃ pavisanti, aññena ticīvarena ārāme acchanti, aññena ticīvarena nahānaṃ otaranti.",
  "pli-tv-bu-vb-np1:1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np1:1.5": "“kathañhi nāma chabbaggiyā bhikkhū atirekacīvaraṃ dhāressantī”ti.",
  "pli-tv-bu-vb-np1:1.6": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np1:1.7": "“saccaṃ kira tumhe, bhikkhave, atirekacīvaraṃ dhārethā”ti?",
  "pli-tv-bu-vb-np1:1.8": "“Saccaṃ, bhagavā”ti.",
  "pli-tv-bu-vb-np1:1.9": "Vigarahi buddho bhagavā …pe…",
  "pli-tv-bu-vb-np1:1.10": "kathañhi nāma tumhe, moghapurisā, atirekacīvaraṃ dhāressatha.",
  "pli-tv-bu-vb-np1:1.11": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-np1:1.12": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np1:1.13": "“Yo pana bhikkhu atirekacīvaraṃ dhāreyya, nissaggiyaṃ pācittiyan”ti.",
  "pli-tv-bu-vb-np1:1.14": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np1:1.15": "Tena kho pana samayena āyasmato ānandassa atirekacīvaraṃ uppannaṃ hoti.",
  "pli-tv-bu-vb-np1:1.16": "Āyasmā ca ānando taṃ cīvaraṃ āyasmato sāriputtassa dātukāmo hoti.",
  "pli-tv-bu-vb-np1:1.17": "Āyasmā ca sāriputto sākete viharati.",
  "pli-tv-bu-vb-np1:1.18": "Atha kho āyasmato ānandassa etadahosi—",
  "pli-tv-bu-vb-np1:1.19": "“bhagavatā sikkhāpadaṃ paññattaṃ—",
  "pli-tv-bu-vb-np1:1.20": "‘na atirekacīvaraṃ dhāretabban’ti.",
  "pli-tv-bu-vb-np1:1.21": "Idañca me atirekacīvaraṃ uppannaṃ.",
  "pli-tv-bu-vb-np1:1.22": "Ahañcimaṃ cīvaraṃ āyasmato sāriputtassa dātukāmo.",
  "pli-tv-bu-vb-np1:1.23": "Āyasmā ca sāriputto sākete viharati.",
  "pli-tv-bu-vb-np1:1.24": "Kathaṃ nu kho mayā paṭipajjitabban”ti?",
  "pli-tv-bu-vb-np1:1.25": "Atha kho āyasmā ānando bhagavato etamatthaṃ ārocesi.",
  "pli-tv-bu-vb-np1:1.26": "“Kīvaciraṃ panānanda, sāriputto āgacchissatī”ti?",
  "pli-tv-bu-vb-np1:1.27": "“Navamaṃ vā, bhagavā, divasaṃ dasamaṃ vā”ti.",
  "pli-tv-bu-vb-np1:1.28": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np1:1.29": "“anujānāmi, bhikkhave, dasāhaparamaṃ atirekacīvaraṃ dhāretuṃ.",
  "pli-tv-bu-vb-np1:1.30": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np1:1.31": "“Niṭṭhitacīvarasmiṃ bhikkhunā ubbhatasmiṃ kathine dasāhaparamaṃ atirekacīvaraṃ dhāretabbaṃ. Taṃ atikkāmayato nissaggiyaṃ pācittiyan”ti.",
  "pli-tv-bu-vb-np1:3.1.1": "Niṭṭhitacīvarasminti",
  "pli-tv-bu-vb-np1:3.1.2": "bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.",
  "pli-tv-bu-vb-np1:3.1.3": "Ubbhatasmiṃ kathineti",
  "pli-tv-bu-vb-np1:3.1.4": "aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.",
  "pli-tv-bu-vb-np1:3.1.5": "Dasāhaparamanti",
  "pli-tv-bu-vb-np1:3.1.6": "dasāhaparamatā dhāretabbaṃ.",
  "pli-tv-bu-vb-np1:3.1.7": "Atirekacīvaraṃ nāma",
  "pli-tv-bu-vb-np1:3.1.8": "anadhiṭṭhitaṃ avikappitaṃ.",
  "pli-tv-bu-vb-np1:3.1.9": "Cīvaraṃ nāma",
  "pli-tv-bu-vb-np1:3.1.10": "channaṃ cīvarānaṃ aññataraṃ cīvaraṃ, vikappanupagaṃ pacchimaṃ.",
  "pli-tv-bu-vb-np1:3.2.1": "Taṃ atikkāmayato nissaggiyaṃ hotīti",
  "pli-tv-bu-vb-np1:3.2.2": "ekādase aruṇuggamane nissaggiyaṃ hoti.",
  "pli-tv-bu-vb-np1:3.2.3": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np1:3.2.4": "Evañca pana, bhikkhave, nissajjitabbaṃ.",
  "pli-tv-bu-vb-np1:3.2.5": "Tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np1:3.2.6": "“idaṃ me, bhante, cīvaraṃ dasāhātikkantaṃ nissaggiyaṃ,",
  "pli-tv-bu-vb-np1:3.2.7": "imāhaṃ saṃghassa nissajjāmī”ti.",
  "pli-tv-bu-vb-np1:3.2.8": "Nissajjitvā āpatti desetabbā.",
  "pli-tv-bu-vb-np1:3.2.9": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np1:3.2.10": "Nissaṭṭhacīvaraṃ dātabbaṃ—",
  "pli-tv-bu-vb-np1:3.2.11": "“Suṇātu me, bhante, saṃgho.",
  "pli-tv-bu-vb-np1:3.2.12": "Idaṃ cīvaraṃ itthannāmassa bhikkhuno nissaggiyaṃ saṃghassa nissaṭṭhaṃ.",
  "pli-tv-bu-vb-np1:3.2.13": "Yadi saṃghassa pattakallaṃ, saṃgho imaṃ cīvaraṃ itthannāmassa bhikkhuno dadeyyā”ti.",
  "pli-tv-bu-vb-np1:3.2.14": "Tena bhikkhunā sambahule bhikkhū upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassu vacanīyā—",
  "pli-tv-bu-vb-np1:3.2.15": "“idaṃ me, bhante, cīvaraṃ dasāhātikkantaṃ nissaggiyaṃ.",
  "pli-tv-bu-vb-np1:3.2.16": "Imāhaṃ āyasmantānaṃ nissajjāmī”ti.",
  "pli-tv-bu-vb-np1:3.2.17": "Nissajjitvā āpatti desetabbā.",
  "pli-tv-bu-vb-np1:3.2.18": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np1:3.2.19": "Nissaṭṭhacīvaraṃ dātabbaṃ—",
  "pli-tv-bu-vb-np1:3.2.20": "“Suṇantu me āyasmantā.",
  "pli-tv-bu-vb-np1:3.2.21": "Idaṃ cīvaraṃ itthannāmassa bhikkhuno nissaggiyaṃ āyasmantānaṃ nissaṭṭhaṃ.",
  "pli-tv-bu-vb-np1:3.2.22": "Yadāyasmantānaṃ pattakallaṃ, āyasmantā imaṃ cīvaraṃ itthannāmassa bhikkhuno dadeyyun”ti.",
  "pli-tv-bu-vb-np1:3.2.23": "Tena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np1:3.2.24": "“idaṃ me, āvuso, cīvaraṃ dasāhātikkantaṃ nissaggiyaṃ.",
  "pli-tv-bu-vb-np1:3.2.25": "Imāhaṃ āyasmato nissajjāmī”ti.",
  "pli-tv-bu-vb-np1:3.2.26": "Nissajjitvā āpatti desetabbā.",
  "pli-tv-bu-vb-np1:3.2.27": "Tena bhikkhunā āpatti paṭiggahetabbā.",
  "pli-tv-bu-vb-np1:3.2.28": "Nissaṭṭhacīvaraṃ dātabbaṃ—",
  "pli-tv-bu-vb-np1:3.2.29": "“imaṃ cīvaraṃ āyasmato dammī”ti.",
  "pli-tv-bu-vb-np1:4.1": "Dasāhātikkante atikkantasaññī, nissaggiyaṃ pācittiyaṃ.",
  "pli-tv-bu-vb-np1:4.2": "Dasāhātikkante vematiko, nissaggiyaṃ pācittiyaṃ.",
  "pli-tv-bu-vb-np1:4.3": "Dasāhātikkante anatikkantasaññī, nissaggiyaṃ pācittiyaṃ.",
  "pli-tv-bu-vb-np1:4.4": "Anadhiṭṭhite adhiṭṭhitasaññī, nissaggiyaṃ pācittiyaṃ.",
  "pli-tv-bu-vb-np1:4.5": "Avikappite vikappitasaññī, nissaggiyaṃ pācittiyaṃ.",
  "pli-tv-bu-vb-np1:4.6": "Avissajjite vissajjitasaññī, nissaggiyaṃ pācittiyaṃ.",
  "pli-tv-bu-vb-np1:4.7": "Anaṭṭhe naṭṭhasaññī, nissaggiyaṃ pācittiyaṃ.",
  "pli-tv-bu-vb-np1:4.8": "Avinaṭṭhe vinaṭṭhasaññī, nissaggiyaṃ pācittiyaṃ.",
  "pli-tv-bu-vb-np1:4.9": "Adaḍḍhe daḍḍhasaññī, nissaggiyaṃ pācittiyaṃ.",
  "pli-tv-bu-vb-np1:4.10": "Avilutte viluttasaññī, nissaggiyaṃ pācittiyaṃ.",
  "pli-tv-bu-vb-np1:4.11": "Nissaggiyaṃ cīvaraṃ anissajjitvā paribhuñjati, āpatti dukkaṭassa.",
  "pli-tv-bu-vb-np1:4.12": "Dasāhānatikkante atikkantasaññī, āpatti dukkaṭassa.",
  "pli-tv-bu-vb-np1:4.13": "Dasāhānatikkante vematiko, āpatti dukkaṭassa.",
  "pli-tv-bu-vb-np1:4.14": "Dasāhānatikkante anatikkantasaññī, anāpatti.",
  "pli-tv-bu-vb-np1:4.15": "Anāpatti—",
  "pli-tv-bu-vb-np1:4.16": "antodasāhaṃ adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti,",
  "pli-tv-bu-vb-np1:4.17": "ummattakassa,",
  "pli-tv-bu-vb-np1:4.18": "ādikammikassāti.",
  "pli-tv-bu-vb-np1:5.1": "Tena kho pana samayena chabbaggiyā bhikkhū nissaṭṭhacīvaraṃ na denti.",
  "pli-tv-bu-vb-np1:5.2": "Bhagavato etamatthaṃ ārocesuṃ.",
  "pli-tv-bu-vb-np1:5.3": "() “Na, bhikkhave, nissaṭṭhacīvaraṃ na dātabbaṃ.",
  "pli-tv-bu-vb-np1:5.4": "Yo na dadeyya, āpatti dukkaṭassā”ti.",
  "pli-tv-bu-vb-np1:5.5": "Kathinasikkhāpadaṃ niṭṭhitaṃ paṭhamaṃ."
}