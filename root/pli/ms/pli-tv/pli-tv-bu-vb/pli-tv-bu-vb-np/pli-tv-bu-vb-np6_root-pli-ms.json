{
  "pli-tv-bu-vb-np6:0.1": "Theravāda Vinaya",
  "pli-tv-bu-vb-np6:0.2": "Mahāvibhaṅga",
  "pli-tv-bu-vb-np6:0.3": "Nissaggiyakaṇḍa",
  "pli-tv-bu-vb-np6:0.4": "Cīvaravagga",
  "pli-tv-bu-vb-np6:0.5": "6. Aññātakaviññattisikkhāpada",
  "pli-tv-bu-vb-np6:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np6:1.1.2": "Tena kho pana samayena āyasmā upanando sakyaputto paṭṭo hoti dhammiṃ kathaṃ kātuṃ.",
  "pli-tv-bu-vb-np6:1.1.3": "Atha kho aññataro seṭṭhiputto yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi.",
  "pli-tv-bu-vb-np6:1.1.4": "Ekamantaṃ nisinnaṃ kho taṃ seṭṭhiputtaṃ āyasmā upanando sakyaputto dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-np6:1.1.5": "Atha kho so seṭṭhiputto āyasmatā upanandena sakyaputtena dhammiyā kathāya sandassito samādapito samuttejito sampahaṃsito āyasmantaṃ upanandaṃ sakyaputtaṃ etadavoca—",
  "pli-tv-bu-vb-np6:1.1.6": "“vadeyyātha, bhante, yena attho.",
  "pli-tv-bu-vb-np6:1.1.7": "Paṭibalā mayaṃ ayyassa dātuṃ yadidaṃ cīvarapiṇḍapātasenāsanagilānappaccayabhesajjaparikkhāran”ti.",
  "pli-tv-bu-vb-np6:1.1.8": "“Sace me tvaṃ, āvuso, dātukāmosi, ito ekaṃ sāṭakaṃ dehī”ti.",
  "pli-tv-bu-vb-np6:1.1.9": "“Amhākaṃ kho, bhante, kulaputtānaṃ kismiṃ viya ekasāṭakaṃ gantuṃ.",
  "pli-tv-bu-vb-np6:1.1.10": "Āgamehi, bhante, yāva gharaṃ gacchāmi.",
  "pli-tv-bu-vb-np6:1.1.11": "Gharaṃ gato ito vā ekaṃ sāṭakaṃ pahiṇissāmi ito vā sundarataran”ti.",
  "pli-tv-bu-vb-np6:1.1.12": "Dutiyampi kho āyasmā upanando sakyaputto taṃ seṭṭhiputtaṃ etadavoca—",
  "pli-tv-bu-vb-np6:1.1.13": "“sace me tvaṃ, āvuso, dātukāmosi ito ekaṃ sāṭakaṃ dehī”ti.",
  "pli-tv-bu-vb-np6:1.1.14": "Amhākaṃ kho bhante kulaputtānaṃ kismiṃ viya ekasāṭakaṃ gantuṃ, āgamehi, bhante yāva gharaṃ gacchāmi, gharaṃ gato ito vā ekaṃ sāṭakaṃ pahiṇissāmi ito vā sundarataranti.",
  "pli-tv-bu-vb-np6:1.1.15": "Tatiyampi kho āyasmā upanando sakyaputto taṃ seṭṭhiputtaṃ etadavoca—",
  "pli-tv-bu-vb-np6:1.1.16": "“sace me tvaṃ, āvuso, dātukāmosi, ito ekaṃ sāṭakaṃ dehī”ti.",
  "pli-tv-bu-vb-np6:1.1.17": "Amhākaṃ kho, bhante, kulaputtānaṃ kismiṃ viya ekasāṭakaṃ gantuṃ, āgamehi, bhante yāva gharaṃ gacchāmi, gharaṃ gato ito vā ekaṃ sāṭakaṃ pahiṇissāmi ito vā sundarataranti.",
  "pli-tv-bu-vb-np6:1.1.18": "“Kiṃ pana tayā, āvuso, adātukāmena pavāritena yaṃ tvaṃ pavāretvā na desī”ti.",
  "pli-tv-bu-vb-np6:1.1.19": "Atha kho so seṭṭhiputto āyasmatā upanandena sakyaputtena nippīḷiyamāno ekaṃ sāṭakaṃ datvā agamāsi.",
  "pli-tv-bu-vb-np6:1.2.1": "Manussā taṃ seṭṭhiputtaṃ etadavocuṃ—“kissa tvaṃ, ayyo, ekasāṭako āgacchasī”ti?",
  "pli-tv-bu-vb-np6:1.2.2": "Atha kho so seṭṭhiputto tesaṃ manussānaṃ etamatthaṃ ārocesi.",
  "pli-tv-bu-vb-np6:1.2.3": "Manussā ujjhāyanti khiyyanti vipācenti—",
  "pli-tv-bu-vb-np6:1.2.4": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np6:1.2.5": "Nayimesaṃ sukarā dhammanimantanāpi kātuṃ.",
  "pli-tv-bu-vb-np6:1.2.6": "Kathañhi nāma seṭṭhiputtena dhammanimantanāya kayiramānāya sāṭakaṃ gahessantī”ti.",
  "pli-tv-bu-vb-np6:1.2.7": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np6:1.2.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np6:1.2.9": "“kathañhi nāma āyasmā upanando sakyaputto seṭṭhiputtaṃ cīvaraṃ viññāpessatī”ti.",
  "pli-tv-bu-vb-np6:1.2.10": "Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np6:1.2.11": "“saccaṃ kira tvaṃ, upananda, seṭṭhiputtaṃ cīvaraṃ viññāpesī”ti?",
  "pli-tv-bu-vb-np6:1.2.12": "“Saccaṃ, bhagavā”ti.",
  "pli-tv-bu-vb-np6:1.2.13": "“Ñātako te, upananda, aññātako”ti?",
  "pli-tv-bu-vb-np6:1.2.14": "“Aññātako, bhagavā”ti.",
  "pli-tv-bu-vb-np6:1.2.15": "“Aññātako, moghapurisa, aññātakassa na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-np6:1.2.16": "Tattha nāma tvaṃ, moghapurisa, aññātakaṃ seṭṭhiputtaṃ cīvaraṃ viññāpessasi.",
  "pli-tv-bu-vb-np6:1.2.17": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-np6:1.2.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np6:1.2.19": "“Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya, nissaggiyaṃ pācittiyan”ti.",
  "pli-tv-bu-vb-np6:1.2.20": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np6:2.1": "Tena kho pana samayena sambahulā bhikkhū sāketā sāvatthiṃ addhānamaggappaṭipannā honti. Antarāmagge corā nikkhamitvā te bhikkhū acchindiṃsu.",
  "pli-tv-bu-vb-np6:2.2": "Atha kho te bhikkhū—“bhagavatā paṭikkhittaṃ aññātakaṃ gahapatiṃ vā gahapatāniṃ vā cīvaraṃ viññāpetun”ti, kukkuccāyantā na viññāpesuṃ.",
  "pli-tv-bu-vb-np6:2.3": "Yathānaggāva sāvatthiṃ gantvā bhikkhū abhivādenti.",
  "pli-tv-bu-vb-np6:2.4": "Bhikkhū evamāhaṃsu—“sundarā kho ime, āvuso, ājīvakā ye ime bhikkhūsu abhivādentī”ti.",
  "pli-tv-bu-vb-np6:2.5": "Te evamāhaṃsu—“na mayaṃ, āvuso, ājīvakā, bhikkhū mayan”ti.",
  "pli-tv-bu-vb-np6:2.6": "Bhikkhū āyasmantaṃ upāliṃ etadavocuṃ—“iṅghāvuso upāli, ime anuyuñjāhī”ti.",
  "pli-tv-bu-vb-np6:2.7": "Atha kho āyasmatā upālinā anuyuñjiyamānā te bhikkhū etamatthaṃ ārocesuṃ. Atha kho āyasmā upāli te bhikkhū anuyuñjitvā bhikkhū etadavoca—“bhikkhū ime, āvuso. Detha nesaṃ cīvarānī”ti.",
  "pli-tv-bu-vb-np6:2.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np6:2.9": "“kathañhi nāma bhikkhū naggā āgacchissanti.",
  "pli-tv-bu-vb-np6:2.10": "Nanu nāma tiṇena vā paṇṇena vā paṭicchādetvā āgantabban”ti.",
  "pli-tv-bu-vb-np6:2.11": "Atha kho te bhikkhū te anekapariyāyena vigarahitvā bhagavato etamatthaṃ ārocesuṃ.",
  "pli-tv-bu-vb-np6:2.12": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np6:2.13": "“anujānāmi, bhikkhave, acchinnacīvarassa vā naṭṭhacīvarassa vā aññātakaṃ gahapatiṃ vā gahapatāniṃ vā cīvaraṃ viññāpetuṃ.",
  "pli-tv-bu-vb-np6:2.14": "Yaṃ āvāsaṃ paṭhamaṃ upagacchati, sace tattha hoti saṃghassa vihāracīvaraṃ vā uttarattharaṇaṃ vā bhūmattharaṇaṃ vā bhisicchavi vā, taṃ gahetvā pārupituṃ ‘labhitvā odahissāmī’ti.",
  "pli-tv-bu-vb-np6:2.15": "No ce hoti saṃghassa vihāracīvaraṃ vā uttarattharaṇaṃ vā bhūmattharaṇaṃ vā bhisicchavi vā tiṇena vā paṇṇena vā paṭicchādetvā āgantabbaṃ; na tveva naggena āgantabbaṃ.",
  "pli-tv-bu-vb-np6:2.16": "Yo āgaccheyya, āpatti dukkaṭassa.",
  "pli-tv-bu-vb-np6:2.17": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np6:2.18": "“Yo pana bhikkhu aññātakaṃ gahapatiṃ vā gahapatāniṃ vā cīvaraṃ viññāpeyya, aññatra samayā, nissaggiyaṃ pācittiyaṃ.",
  "pli-tv-bu-vb-np6:2.19": "Tatthāyaṃ samayo—acchinnacīvaro vā hoti bhikkhu naṭṭhacīvaro vā.",
  "pli-tv-bu-vb-np6:2.20": "Ayaṃ tattha samayo”ti.",
  "pli-tv-bu-vb-np6:3.1.1": "Yo panāti",
  "pli-tv-bu-vb-np6:3.1.2": "yo yādiso …pe…",
  "pli-tv-bu-vb-np6:3.1.3": "bhikkhūti",
  "pli-tv-bu-vb-np6:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np6:3.1.5": "Aññātako nāma",
  "pli-tv-bu-vb-np6:3.1.6": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np6:3.1.7": "Gahapati nāma",
  "pli-tv-bu-vb-np6:3.1.8": "yo koci agāraṃ ajjhāvasati.",
  "pli-tv-bu-vb-np6:3.1.9": "Gahapatānī nāma",
  "pli-tv-bu-vb-np6:3.1.10": "yā kāci agāraṃ ajjhāvasati.",
  "pli-tv-bu-vb-np6:3.1.11": "Cīvaraṃ nāma",
  "pli-tv-bu-vb-np6:3.1.12": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bu-vb-np6:3.1.13": "Aññatra samayāti",
  "pli-tv-bu-vb-np6:3.1.14": "ṭhapetvā samayaṃ.",
  "pli-tv-bu-vb-np6:3.1.15": "Acchinnacīvaro nāma",
  "pli-tv-bu-vb-np6:3.1.16": "bhikkhussa cīvaraṃ acchinnaṃ hoti rājūhi vā corehi vā dhuttehi vā, yehi kehici vā acchinnaṃ hoti.",
  "pli-tv-bu-vb-np6:3.1.17": "Naṭṭhacīvaro nāma",
  "pli-tv-bu-vb-np6:3.1.18": "bhikkhussa cīvaraṃ agginā vā daḍḍhaṃ hoti, udakena vā vūḷhaṃ hoti, undūrehi vā upacikāhi vā khāyitaṃ hoti, paribhogajiṇṇaṃ vā hoti.",
  "pli-tv-bu-vb-np6:3.2.1": "Aññatra samayā viññāpeti, payoge dukkaṭaṃ.",
  "pli-tv-bu-vb-np6:3.2.2": "Paṭilābhena nissaggiyaṃ hoti.",
  "pli-tv-bu-vb-np6:3.2.3": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np6:3.2.4": "Evañca pana, bhikkhave, nissajjitabbaṃ.",
  "pli-tv-bu-vb-np6:3.2.5": "…pe…",
  "pli-tv-bu-vb-np6:3.2.6": "idaṃ me, bhante, cīvaraṃ aññātakaṃ gahapatikaṃ, aññatra samayā viññāpitaṃ, nissaggiyaṃ.",
  "pli-tv-bu-vb-np6:3.2.7": "Imāhaṃ saṃghassa nissajjāmīti …pe…",
  "pli-tv-bu-vb-np6:3.2.8": "dadeyyāti …pe…",
  "pli-tv-bu-vb-np6:3.2.9": "dadeyyunti …pe…",
  "pli-tv-bu-vb-np6:3.2.10": "āyasmato dammīti.",
  "pli-tv-bu-vb-np6:3.3.1": "Aññātake aññātakasaññī aññatra samayā cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np6:3.3.2": "Aññātake vematiko aññatra samayā cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np6:3.3.3": "Aññātake ñātakasaññī aññatra samayā cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np6:3.3.4": "Ñātake aññātakasaññī, āpatti dukkaṭassa.",
  "pli-tv-bu-vb-np6:3.3.5": "Ñātake vematiko, āpatti dukkaṭassa.",
  "pli-tv-bu-vb-np6:3.3.6": "Ñātake ñātakasaññī, anāpatti.",
  "pli-tv-bu-vb-np6:3.4.1": "Anāpatti—",
  "pli-tv-bu-vb-np6:3.4.2": "samaye,",
  "pli-tv-bu-vb-np6:3.4.3": "ñātakānaṃ,",
  "pli-tv-bu-vb-np6:3.4.4": "pavāritānaṃ,",
  "pli-tv-bu-vb-np6:3.4.5": "aññassatthāya,",
  "pli-tv-bu-vb-np6:3.4.6": "attano dhanena,",
  "pli-tv-bu-vb-np6:3.4.7": "ummattakassa,",
  "pli-tv-bu-vb-np6:3.4.8": "ādikammikassāti.",
  "pli-tv-bu-vb-np6:3.4.9": "Aññātakaviññattisikkhāpadaṃ niṭṭhitaṃ chaṭṭhaṃ."
}