{
  "pli-tv-bu-vb-np13:0.1": "Theravāda Vinaya",
  "pli-tv-bu-vb-np13:0.2": "Mahāvibhaṅga",
  "pli-tv-bu-vb-np13:0.3": "Nissaggiyakaṇḍa",
  "pli-tv-bu-vb-np13:0.4": "Kosiyavagga",
  "pli-tv-bu-vb-np13:0.5": "13. Dvebhāgasikkhāpada",
  "pli-tv-bu-vb-np13:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np13:1.2": "Tena kho pana samayena chabbaggiyā bhikkhū—“bhagavatā paṭikkhittaṃ suddhakāḷakānaṃ eḷakalomānaṃ santhataṃ kārāpetun”ti, te thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpenti.",
  "pli-tv-bu-vb-np13:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np13:1.4": "“kathañhi nāma chabbaggiyā bhikkhū thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpessantī”ti.",
  "pli-tv-bu-vb-np13:1.5": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np13:1.6": "“saccaṃ kira tumhe, bhikkhave, thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpethā”ti?",
  "pli-tv-bu-vb-np13:1.7": "“Saccaṃ, bhagavā”ti.",
  "pli-tv-bu-vb-np13:1.8": "Vigarahi buddho bhagavā …pe…",
  "pli-tv-bu-vb-np13:1.9": "kathañhi nāma tumhe, moghapurisā, thokaññeva odātaṃ ante ādiyitvā tatheva suddhakāḷakānaṃ eḷakalomānaṃ santhataṃ kārāpessatha.",
  "pli-tv-bu-vb-np13:1.10": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-np13:1.11": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np13:1.12": "“Navaṃ pana bhikkhunā santhataṃ kārayamānena dve bhāgā suddhakāḷakānaṃ eḷakalomānaṃ ādātabbā tatiyaṃ odātānaṃ catutthaṃ gocariyānaṃ.",
  "pli-tv-bu-vb-np13:1.13": "Anādā ce bhikkhu dve bhāge suddhakāḷakānaṃ eḷakalomānaṃ tatiyaṃ odātānaṃ catutthaṃ gocariyānaṃ navaṃ santhataṃ kārāpeyya, nissaggiyaṃ pācittiyan”ti.",
  "pli-tv-bu-vb-np13:2.1": "Navaṃ nāma",
  "pli-tv-bu-vb-np13:2.2": "karaṇaṃ upādāya vuccati.",
  "pli-tv-bu-vb-np13:2.3": "Santhataṃ nāma",
  "pli-tv-bu-vb-np13:2.4": "santharitvā kataṃ hoti avāyimaṃ.",
  "pli-tv-bu-vb-np13:2.5": "Kārayamānenāti",
  "pli-tv-bu-vb-np13:2.6": "karonto vā kārāpento vā.",
  "pli-tv-bu-vb-np13:2.7": "Dve bhāgā suddhakāḷakānaṃ eḷakalomānaṃ ādātabbāti",
  "pli-tv-bu-vb-np13:2.8": "dhārayitvā dve tulā ādātabbā.",
  "pli-tv-bu-vb-np13:2.9": "Tatiyaṃ odātānanti",
  "pli-tv-bu-vb-np13:2.10": "tulaṃ odātānaṃ.",
  "pli-tv-bu-vb-np13:2.11": "Catutthaṃ gocariyānanti",
  "pli-tv-bu-vb-np13:2.12": "tulaṃ gocariyānaṃ.",
  "pli-tv-bu-vb-np13:2.13": "Anādā ce bhikkhu dve bhāge suddhakāḷakānaṃ eḷakalomānaṃ tatiyaṃ odātānaṃ catutthaṃ gocariyānanti.",
  "pli-tv-bu-vb-np13:2.14": "Anādiyitvā dve tule suddhakāḷakānaṃ eḷakalomānaṃ tulaṃ odātānaṃ tulaṃ gocariyānaṃ navaṃ santhataṃ karoti vā kārāpeti vā payoge dukkaṭaṃ,",
  "pli-tv-bu-vb-np13:2.15": "paṭilābhena nissaggiyaṃ hoti.",
  "pli-tv-bu-vb-np13:2.16": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np13:2.17": "Evañca pana, bhikkhave, nissajjitabbaṃ.",
  "pli-tv-bu-vb-np13:2.18": "…pe…",
  "pli-tv-bu-vb-np13:2.19": "“idaṃ me, bhante, santhataṃ anādiyitvā dve tule suddhakāḷakānaṃ eḷakalomānaṃ tulaṃ odātānaṃ tulaṃ gocariyānaṃ kārāpitaṃ nissaggiyaṃ.",
  "pli-tv-bu-vb-np13:2.20": "Imāhaṃ saṃghassa nissajjāmī”ti …pe…",
  "pli-tv-bu-vb-np13:2.21": "dadeyyāti …pe…",
  "pli-tv-bu-vb-np13:2.22": "dadeyyunti …pe…",
  "pli-tv-bu-vb-np13:2.23": "āyasmato dammīti.",
  "pli-tv-bu-vb-np13:2.24": "Attanā vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np13:2.25": "Attanā vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np13:2.26": "Parehi vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np13:2.27": "Parehi vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np13:2.28": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np13:2.29": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-np13:2.30": "Anāpatti—",
  "pli-tv-bu-vb-np13:2.31": "tulaṃ odātānaṃ tulaṃ gocariyānaṃ ādiyitvā karoti,",
  "pli-tv-bu-vb-np13:2.32": "bahutaraṃ odātānaṃ bahutaraṃ gocariyānaṃ ādiyitvā karoti,",
  "pli-tv-bu-vb-np13:2.33": "suddhaṃ odātānaṃ suddhaṃ gocariyānaṃ ādiyitvā karoti,",
  "pli-tv-bu-vb-np13:2.34": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-np13:2.35": "ummattakassa,",
  "pli-tv-bu-vb-np13:2.36": "ādikammikassāti.",
  "pli-tv-bu-vb-np13:2.37": "Dvebhāgasikkhāpadaṃ niṭṭhitaṃ tatiyaṃ."
}