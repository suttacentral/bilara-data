{
  "pli-tv-bu-vb-np11:0.1": "Theravāda Vinaya",
  "pli-tv-bu-vb-np11:0.2": "Mahāvibhaṅga",
  "pli-tv-bu-vb-np11:0.3": "Nissaggiyakaṇḍa",
  "pli-tv-bu-vb-np11:0.4": "Kosiyavagga",
  "pli-tv-bu-vb-np11:0.5": "11. Kosiyasikkhāpada",
  "pli-tv-bu-vb-np11:1.1": "Tena samayena buddho bhagavā āḷaviyaṃ viharati aggāḷave cetiye.",
  "pli-tv-bu-vb-np11:1.2": "Tena kho pana samayena chabbaggiyā bhikkhū kosiyakārake upasaṅkamitvā evaṃ vadanti—",
  "pli-tv-bu-vb-np11:1.3": "“bahū, āvuso, kosakārake pacatha, amhākampi dassatha,",
  "pli-tv-bu-vb-np11:1.4": "mayampi icchāma kosiyamissakaṃ santhataṃ kātun”ti.",
  "pli-tv-bu-vb-np11:1.5": "Te ujjhāyanti khiyyanti vipācenti—",
  "pli-tv-bu-vb-np11:1.6": "“kathañhi nāma samaṇā sakyaputtiyā amhe upasaṅkamitvā evaṃ vakkhanti—",
  "pli-tv-bu-vb-np11:1.7": "‘bahū, āvuso, kosakārake pacatha, amhākampi dassatha, mayampi icchāma kosiyamissakaṃ santhataṃ kātun’ti.",
  "pli-tv-bu-vb-np11:1.8": "Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā bahū khuddake pāṇe saṅghātaṃ āpādemā”ti.",
  "pli-tv-bu-vb-np11:1.9": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np11:1.10": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np11:1.11": "“kathañhi nāma chabbaggiyā bhikkhū kosiyakārake upasaṅkamitvā evaṃ vakkhanti—",
  "pli-tv-bu-vb-np11:1.12": "‘bahū, āvuso, kosakārake pacatha, amhākampi dassatha, mayampi icchāma kosiyamissakaṃ santhataṃ kātun’”ti.",
  "pli-tv-bu-vb-np11:1.13": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np11:1.14": "“saccaṃ kira tumhe, bhikkhave, kosiyakārake upasaṅkamitvā evaṃ vadetha—",
  "pli-tv-bu-vb-np11:1.15": "‘bahū, āvuso, kosakārake pacatha, amhākampi dassatha,",
  "pli-tv-bu-vb-np11:1.16": "mayampi icchāma kosiyamissakaṃ santhataṃ kātun’”ti?",
  "pli-tv-bu-vb-np11:1.17": "“Saccaṃ, bhagavā”ti.",
  "pli-tv-bu-vb-np11:1.18": "Vigarahi buddho bhagavā …pe…",
  "pli-tv-bu-vb-np11:1.19": "kathañhi nāma tumhe, moghapurisā, kosiyakārake upasaṅkamitvā evaṃ vakkhatha—",
  "pli-tv-bu-vb-np11:1.20": "‘bahū, āvuso, kosakārake pacatha, amhākampi dassatha, mayampi icchāma kosiyamissakaṃ santhataṃ kātun’ti.",
  "pli-tv-bu-vb-np11:1.21": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-np11:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np11:1.23": "“Yo pana bhikkhu kosiyamissakaṃ santhataṃ kārāpeyya, nissaggiyaṃ pācittiyan”ti.",
  "pli-tv-bu-vb-np11:2.1.1": "Yo panāti",
  "pli-tv-bu-vb-np11:2.1.2": "yo yādiso …pe…",
  "pli-tv-bu-vb-np11:2.1.3": "bhikkhūti",
  "pli-tv-bu-vb-np11:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np11:2.1.5": "Santhataṃ nāma",
  "pli-tv-bu-vb-np11:2.1.6": "santharitvā kataṃ hoti avāyimaṃ.",
  "pli-tv-bu-vb-np11:2.1.7": "Kārāpeyyāti",
  "pli-tv-bu-vb-np11:2.1.8": "ekenapi kosiyaṃsunā missitvā karoti vā kārāpeti vā, payoge dukkaṭaṃ.",
  "pli-tv-bu-vb-np11:2.1.9": "Paṭilābhena nissaggiyaṃ hoti.",
  "pli-tv-bu-vb-np11:2.1.10": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np11:2.1.11": "Evañca pana, bhikkhave, nissajjitabbaṃ.",
  "pli-tv-bu-vb-np11:2.1.12": "…pe…",
  "pli-tv-bu-vb-np11:2.1.13": "idaṃ me, bhante, kosiyamissakaṃ santhataṃ kārāpitaṃ nissaggiyaṃ.",
  "pli-tv-bu-vb-np11:2.1.14": "Imāhaṃ saṃghassa nissajjāmīti …pe…",
  "pli-tv-bu-vb-np11:2.1.15": "dadeyyāti …pe…",
  "pli-tv-bu-vb-np11:2.1.16": "dadeyyunti …pe…",
  "pli-tv-bu-vb-np11:2.1.17": "āyasmato dammīti.",
  "pli-tv-bu-vb-np11:2.2.1": "Attanā vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np11:2.2.2": "Attanā vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np11:2.2.3": "Parehi vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np11:2.2.4": "Parehi vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np11:2.2.5": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np11:2.2.6": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-np11:2.2.7": "Anāpatti—",
  "pli-tv-bu-vb-np11:2.2.8": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-np11:2.2.9": "ummattakassa,",
  "pli-tv-bu-vb-np11:2.2.10": "ādikammikassāti.",
  "pli-tv-bu-vb-np11:2.2.11": "Kosiyasikkhāpadaṃ niṭṭhitaṃ paṭhamaṃ."
}