{
  "pli-tv-bu-vb-np15:0.1": "Theravāda Vinaya",
  "pli-tv-bu-vb-np15:0.2": "Mahāvibhaṅga",
  "pli-tv-bu-vb-np15:0.3": "Nissaggiyakaṇḍa",
  "pli-tv-bu-vb-np15:0.4": "Kosiyavagga",
  "pli-tv-bu-vb-np15:0.5": "15. Nisīdanasanthatasikkhāpada",
  "pli-tv-bu-vb-np15:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np15:1.1.2": "Atha kho bhagavā bhikkhū āmantesi—“icchāmahaṃ, bhikkhave, temāsaṃ paṭisallīyituṃ.",
  "pli-tv-bu-vb-np15:1.1.3": "Namhi kenaci upasaṅkamitabbo, aññatra ekena piṇḍapātanīhārakenā”ti.",
  "pli-tv-bu-vb-np15:1.1.4": "“Evaṃ, bhante”ti kho te bhikkhū bhagavato paṭissuṇitvā nāssudha koci bhagavantaṃ upasaṅkamati, aññatra ekena piṇḍapātanīhārakena.",
  "pli-tv-bu-vb-np15:1.1.5": "Tena kho pana samayena sāvatthiyā saṃghena katikā katā hoti—",
  "pli-tv-bu-vb-np15:1.1.6": "“icchatāvuso, bhagavā temāsaṃ paṭisallīyituṃ.",
  "pli-tv-bu-vb-np15:1.1.7": "Na bhagavā kenaci upasaṅkamitabbo, aññatra ekena piṇḍapātanīhārakena.",
  "pli-tv-bu-vb-np15:1.1.8": "Yo bhagavantaṃ upasaṅkamati so pācittiyaṃ desāpetabbo”ti.",
  "pli-tv-bu-vb-np15:1.1.9": "Atha kho āyasmā upaseno vaṅgantaputto, sapariso yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-bu-vb-np15:1.1.10": "Āciṇṇaṃ kho panetaṃ buddhānaṃ bhagavantānaṃ āgantukehi bhikkhūhi saddhiṃ paṭisammodituṃ. Atha kho bhagavā āyasmantaṃ upasenaṃ vaṅgantaputtaṃ etadavoca—",
  "pli-tv-bu-vb-np15:1.1.11": "“kacci vo, upasena, khamanīyaṃ kacci yāpanīyaṃ,",
  "pli-tv-bu-vb-np15:1.1.12": "kaccittha appakilamathena addhānaṃ āgatā”ti?",
  "pli-tv-bu-vb-np15:1.1.13": "“Khamanīyaṃ, bhagavā, yāpanīyaṃ, bhagavā.",
  "pli-tv-bu-vb-np15:1.1.14": "Appakilamathena ca mayaṃ, bhante, addhānaṃ āgatā”ti.",
  "pli-tv-bu-vb-np15:1.1.15": "Tena kho pana samayena āyasmato upasenassa vaṅgantaputtassa saddhivihāriko bhikkhu bhagavato avidūre nisinno hoti. Atha kho bhagavā taṃ bhikkhuṃ etadavoca—",
  "pli-tv-bu-vb-np15:1.1.16": "“manāpāni te, bhikkhu, paṃsukūlānī”ti?",
  "pli-tv-bu-vb-np15:1.1.17": "“Na kho me, bhante, manāpāni paṃsukūlānī”ti.",
  "pli-tv-bu-vb-np15:1.1.18": "“Kissa pana tvaṃ, bhikkhu, paṃsukūliko”ti?",
  "pli-tv-bu-vb-np15:1.1.19": "“Upajjhāyo me, bhante, paṃsukūliko. Evaṃ ahampi paṃsukūliko”ti.",
  "pli-tv-bu-vb-np15:1.1.20": "Atha kho bhagavā āyasmantaṃ upasenaṃ vaṅgantaputtaṃ etadavoca—“pāsādikā kho tyāyaṃ, upasena, parisā.",
  "pli-tv-bu-vb-np15:1.1.21": "Kathaṃ tvaṃ, upasena, parisaṃ vinesī”ti?",
  "pli-tv-bu-vb-np15:1.1.22": "“Yo maṃ, bhante, upasampadaṃ yācati tamahaṃ evaṃ vadāmi—",
  "pli-tv-bu-vb-np15:1.1.23": "‘ahaṃ kho, āvuso, āraññiko piṇḍapātiko paṃsukūliko.",
  "pli-tv-bu-vb-np15:1.1.24": "Sace tvampi āraññiko bhavissasi piṇḍapātiko paṃsukūliko, evāhaṃ taṃ upasampādessāmī’ti.",
  "pli-tv-bu-vb-np15:1.1.25": "Sace me paṭissuṇāti upasampādemi, no ce me paṭissuṇāti na upasampādemi.",
  "pli-tv-bu-vb-np15:1.1.26": "Yo maṃ nissayaṃ yācati tamahaṃ evaṃ vadāmi—",
  "pli-tv-bu-vb-np15:1.1.27": "‘ahaṃ kho, āvuso, āraññiko piṇḍapātiko paṃsukūliko.",
  "pli-tv-bu-vb-np15:1.1.28": "Sace tvampi āraññiko bhavissasi piṇḍapātiko paṃsukūliko, evāhaṃ te nissayaṃ dassāmī’ti.",
  "pli-tv-bu-vb-np15:1.1.29": "Sace me paṭissuṇāti nissayaṃ demi, no ce me paṭissuṇāti na nissayaṃ demi.",
  "pli-tv-bu-vb-np15:1.1.30": "Evaṃ kho ahaṃ, bhante, parisaṃ vinemī”ti.",
  "pli-tv-bu-vb-np15:1.2.1": "“Sādhu sādhu, upasena. Sādhu kho tvaṃ, upasena, parisaṃ vinesi.",
  "pli-tv-bu-vb-np15:1.2.2": "Jānāsi pana tvaṃ, upasena, sāvatthiyā saṃghassa katikan”ti?",
  "pli-tv-bu-vb-np15:1.2.3": "“Na kho ahaṃ, bhante, jānāmi sāvatthiyā saṃghassa katikan”ti.",
  "pli-tv-bu-vb-np15:1.2.4": "“Sāvatthiyā kho, upasena, saṃghena katikā katā—",
  "pli-tv-bu-vb-np15:1.2.5": "‘icchatāvuso, bhagavā temāsaṃ paṭisallīyituṃ.",
  "pli-tv-bu-vb-np15:1.2.6": "Na bhagavā kenaci upasaṅkamitabbo, aññatra ekena piṇḍapātanīhārakena.",
  "pli-tv-bu-vb-np15:1.2.7": "Yo bhagavantaṃ upasaṅkamati so pācittiyaṃ desāpetabbo’”ti.",
  "pli-tv-bu-vb-np15:1.2.8": "“Paññāyissati, bhante, sāvatthiyā saṃgho sakāya katikāya,",
  "pli-tv-bu-vb-np15:1.2.9": "na mayaṃ apaññattaṃ paññapessāma paññattaṃ vā na samucchindissāma,",
  "pli-tv-bu-vb-np15:1.2.10": "yathāpaññattesu sikkhāpadesu samādāya vattissāmā”ti.",
  "pli-tv-bu-vb-np15:1.2.11": "“Sādhu sādhu, upasena,",
  "pli-tv-bu-vb-np15:1.2.12": "apaññattaṃ na paññapetabbaṃ, paññattaṃ vā na samucchinditabbaṃ,",
  "pli-tv-bu-vb-np15:1.2.13": "yathāpaññattesu sikkhāpadesu samādāya vattitabbaṃ.",
  "pli-tv-bu-vb-np15:1.2.14": "Anujānāmi, upasena, ye te bhikkhū āraññikā piṇḍapātikā paṃsukūlikā yathāsukhaṃ maṃ dassanāya upasaṅkamantū”ti.",
  "pli-tv-bu-vb-np15:1.2.15": "Tena kho pana samayena sambahulā bhikkhū bahidvārakoṭṭhake ṭhitā honti—“mayaṃ āyasmantaṃ upasenaṃ vaṅgantaputtaṃ pācittiyaṃ desāpessāmā”ti.",
  "pli-tv-bu-vb-np15:1.2.16": "Atha kho āyasmā upaseno vaṅgantaputto sapariso uṭṭhāyāsanā bhagavantaṃ abhivādetvā padakkhiṇaṃ katvā pakkāmi.",
  "pli-tv-bu-vb-np15:1.2.17": "Atha kho te bhikkhū āyasmantaṃ upasenaṃ vaṅgantaputtaṃ etadavocuṃ—“jānāsi tvaṃ, āvuso upasena, sāvatthiyā saṃghassa katikan”ti.",
  "pli-tv-bu-vb-np15:1.2.18": "“Bhagavāpi maṃ, āvuso, evamāha—‘jānāsi pana tvaṃ, upasena, sāvatthiyā saṃghassa katikan’ti? ‘Na kho ahaṃ, bhante, jānāmi sāvatthiyā saṃghassa katikan’ti.",
  "pli-tv-bu-vb-np15:1.2.19": "‘Sāvatthiyā kho, upasena, saṃghena katikā katā—",
  "pli-tv-bu-vb-np15:1.2.20": "icchatāvuso, bhagavā temāsaṃ paṭisallīyituṃ.",
  "pli-tv-bu-vb-np15:1.2.21": "Na bhagavā kenaci upasaṅkamitabbo, aññatra ekena piṇḍapātanīhārakena.",
  "pli-tv-bu-vb-np15:1.2.22": "Yo bhagavantaṃ upasaṅkamati so pācittiyaṃ desāpetabbo’ti.",
  "pli-tv-bu-vb-np15:1.2.23": "‘Paññāyissati, bhante, sāvatthiyā saṃgho sakāya katikāya,",
  "pli-tv-bu-vb-np15:1.2.24": "na mayaṃ apaññattaṃ paññapessāma paññattaṃ vā na samucchindissāma,",
  "pli-tv-bu-vb-np15:1.2.25": "yathāpaññattesu sikkhāpadesu samādāya vattissāmā’ti.",
  "pli-tv-bu-vb-np15:1.2.26": "Anuññātāvuso, bhagavatā—‘ye te bhikkhū āraññikā piṇḍapātikā paṃsukūlikā yathāsukhaṃ maṃ dassanāya upasaṅkamantū’”ti.",
  "pli-tv-bu-vb-np15:1.2.27": "Atha kho te bhikkhū—“saccaṃ kho āyasmā upaseno āha—",
  "pli-tv-bu-vb-np15:1.2.28": "‘na apaññattaṃ paññapetabbaṃ, paññattaṃ vā na samucchinditabbaṃ, yathāpaññattesu sikkhāpadesu samādāya vattitabban’”ti.",
  "pli-tv-bu-vb-np15:1.3.1": "Assosuṃ kho bhikkhū—“anuññātā kira bhagavatā—‘ye te bhikkhū āraññikā piṇḍapātikā paṃsukūlikā yathāsukhaṃ maṃ dassanāya upasaṅkamantū’”ti.",
  "pli-tv-bu-vb-np15:1.3.2": "Te bhagavantaṃ dassanaṃ pihentā santhatāni ujjhitvā āraññikaṅgaṃ piṇḍapātikaṅgaṃ paṃsukūlikaṅgaṃ samādiyiṃsu.",
  "pli-tv-bu-vb-np15:1.3.3": "Atha kho bhagavā sambahulehi bhikkhūhi saddhiṃ senāsanacārikaṃ āhiṇḍanto addasa santhatāni tahaṃ tahaṃ ujjhitāni.",
  "pli-tv-bu-vb-np15:1.3.4": "Passitvā bhikkhū āmantesi—“kassimāni, bhikkhave, santhatāni tahaṃ tahaṃ ujjhitānī”ti?",
  "pli-tv-bu-vb-np15:1.3.5": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-np15:1.3.6": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np15:1.3.7": "“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—",
  "pli-tv-bu-vb-np15:1.3.8": "saṃghasuṭṭhutāya, saṃghaphāsutāya …",
  "pli-tv-bu-vb-np15:1.3.9": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np15:1.3.10": "“Nisīdanasanthataṃ pana bhikkhunā kārayamānena purāṇasanthatassa sāmantā sugatavidatthi ādātabbā dubbaṇṇakaraṇāya,",
  "pli-tv-bu-vb-np15:1.3.11": "anādā ce bhikkhu purāṇasanthatassa sāmantā sugatavidatthiṃ navaṃ nisīdanasanthataṃ kārāpeyya, nissaggiyaṃ pācittiyan”ti.",
  "pli-tv-bu-vb-np15:2.1": "Nisīdanaṃ nāma",
  "pli-tv-bu-vb-np15:2.2": "sadasaṃ vuccati.",
  "pli-tv-bu-vb-np15:2.3": "Santhataṃ nāma",
  "pli-tv-bu-vb-np15:2.4": "santharitvā kataṃ hoti avāyimaṃ.",
  "pli-tv-bu-vb-np15:2.5": "Kārayamānenāti",
  "pli-tv-bu-vb-np15:2.6": "karonto vā kārāpento vā.",
  "pli-tv-bu-vb-np15:2.7": "Purāṇasanthataṃ nāma",
  "pli-tv-bu-vb-np15:2.8": "sakiṃ nivatthampi sakiṃ pārutampi.",
  "pli-tv-bu-vb-np15:2.9": "Sāmantā sugatavidatthi ādātabbā dubbaṇṇakaraṇāyāti",
  "pli-tv-bu-vb-np15:2.10": "thirabhāvāya vaṭṭaṃ vā caturassaṃ vā chinditvā ekadese vā santharitabbaṃ vijaṭetvā vā santharitabbaṃ.",
  "pli-tv-bu-vb-np15:2.11": "Anādā ce bhikkhu purāṇasanthatassa sāmantā sugatavidatthinti",
  "pli-tv-bu-vb-np15:2.12": "anādiyitvā purāṇasanthatassa sāmantā sugatavidatthiṃ navaṃ nisīdanasanthataṃ karoti vā kārāpeti vā, payoge dukkaṭaṃ,",
  "pli-tv-bu-vb-np15:2.13": "paṭilābhena nissaggiyaṃ hoti.",
  "pli-tv-bu-vb-np15:2.14": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np15:2.15": "Evañca pana, bhikkhave, nissajjitabbaṃ.",
  "pli-tv-bu-vb-np15:2.16": "…pe…",
  "pli-tv-bu-vb-np15:2.17": "“idaṃ me, bhante, nisīdanasanthataṃ anādiyitvā purāṇasanthatassa sāmantā sugatavidatthiṃ kārāpitaṃ nissaggiyaṃ.",
  "pli-tv-bu-vb-np15:2.18": "Imāhaṃ saṃghassa nissajjāmī”ti …pe…",
  "pli-tv-bu-vb-np15:2.19": "dadeyyāti …pe…",
  "pli-tv-bu-vb-np15:2.20": "dadeyyunti …pe…",
  "pli-tv-bu-vb-np15:2.21": "āyasmato dammīti.",
  "pli-tv-bu-vb-np15:2.22": "Attanā vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np15:2.23": "Attanā vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np15:2.24": "Parehi vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np15:2.25": "Parehi vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np15:2.26": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np15:2.27": "Anāpatti—",
  "pli-tv-bu-vb-np15:2.28": "purāṇasanthatassa sāmantā sugatavidatthiṃ ādiyitvā karoti,",
  "pli-tv-bu-vb-np15:2.29": "alabhanto thokataraṃ ādiyitvā karoti,",
  "pli-tv-bu-vb-np15:2.30": "alabhanto anādiyitvā karoti,",
  "pli-tv-bu-vb-np15:2.31": "aññena kataṃ paṭilabhitvā paribhuñjati,",
  "pli-tv-bu-vb-np15:2.32": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-np15:2.33": "ummattakassa,",
  "pli-tv-bu-vb-np15:2.34": "ādikammikassāti.",
  "pli-tv-bu-vb-np15:2.35": "Nisīdanasanthatasikkhāpadaṃ niṭṭhitaṃ pañcamaṃ."
}