{
  "pli-tv-bu-vb-np7:0.1": "Theravāda Vinaya",
  "pli-tv-bu-vb-np7:0.2": "Mahāvibhaṅga",
  "pli-tv-bu-vb-np7:0.3": "Nissaggiyakaṇḍa",
  "pli-tv-bu-vb-np7:0.4": "Cīvaravagga",
  "pli-tv-bu-vb-np7:0.5": "7. Tatuttarisikkhāpada",
  "pli-tv-bu-vb-np7:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np7:1.2": "Tena kho pana samayena chabbaggiyā bhikkhū acchinnacīvarake bhikkhū upasaṅkamitvā evaṃ vadanti—",
  "pli-tv-bu-vb-np7:1.3": "“bhagavatā, āvuso, anuññātaṃ—",
  "pli-tv-bu-vb-np7:1.4": "‘acchinnacīvarassa vā naṭṭhacīvarassa vā aññātakaṃ gahapatiṃ vā gahapatāniṃ vā cīvaraṃ viññāpetuṃ’;",
  "pli-tv-bu-vb-np7:1.5": "viññāpetha, āvuso, cīvaran”ti.",
  "pli-tv-bu-vb-np7:1.6": "“Alaṃ, āvuso, laddhaṃ amhehi cīvaran”ti.",
  "pli-tv-bu-vb-np7:1.7": "“Mayaṃ āyasmantānaṃ viññāpemā”ti.",
  "pli-tv-bu-vb-np7:1.8": "“Viññāpetha, āvuso”ti.",
  "pli-tv-bu-vb-np7:1.9": "Atha kho chabbaggiyā bhikkhū gahapatike upasaṅkamitvā etadavocuṃ—",
  "pli-tv-bu-vb-np7:1.10": "“acchinnacīvarakā, āvuso, bhikkhū āgatā.",
  "pli-tv-bu-vb-np7:1.11": "Detha nesaṃ cīvarānī”ti,",
  "pli-tv-bu-vb-np7:1.12": "bahuṃ cīvaraṃ viññāpesuṃ.",
  "pli-tv-bu-vb-np7:1.13": "Tena kho pana samayena aññataro puriso sabhāyaṃ nisinno aññataraṃ purisaṃ etadavoca—",
  "pli-tv-bu-vb-np7:1.14": "“acchinnacīvarakā ayyo bhikkhū āgatā.",
  "pli-tv-bu-vb-np7:1.15": "Tesaṃ mayā cīvaraṃ dinnan”ti.",
  "pli-tv-bu-vb-np7:1.16": "Sopi evamāha—“mayāpi dinnan”ti.",
  "pli-tv-bu-vb-np7:1.17": "Aparopi evamāha—“mayāpi dinnan”ti.",
  "pli-tv-bu-vb-np7:1.18": "Te ujjhāyanti khiyyanti vipācenti—",
  "pli-tv-bu-vb-np7:1.19": "“kathañhi nāma samaṇā sakyaputtiyā na mattaṃ jānitvā bahuṃ cīvaraṃ viññāpessanti,",
  "pli-tv-bu-vb-np7:1.20": "dussavāṇijjaṃ vā samaṇā sakyaputtiyā karissanti, paggāhikasālaṃ vā pasāressantī”ti.",
  "pli-tv-bu-vb-np7:1.21": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np7:1.22": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np7:1.23": "“kathañhi nāma chabbaggiyā bhikkhū na mattaṃ jānitvā bahuṃ cīvaraṃ viññāpessantī”ti.",
  "pli-tv-bu-vb-np7:1.24": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np7:1.25": "“saccaṃ kira tumhe, bhikkhave, na mattaṃ jānitvā bahuṃ cīvaraṃ viññāpethā”ti?",
  "pli-tv-bu-vb-np7:1.26": "“Saccaṃ, bhagavā”ti.",
  "pli-tv-bu-vb-np7:1.27": "Vigarahi buddho bhagavā …pe…",
  "pli-tv-bu-vb-np7:1.28": "kathañhi nāma tumhe, moghapurisā, na mattaṃ jānitvā bahuṃ cīvaraṃ viññāpessatha.",
  "pli-tv-bu-vb-np7:1.29": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-np7:1.30": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np7:1.31": "“Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya santaruttaraparamaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyan”ti.",
  "pli-tv-bu-vb-np7:2.1.1": "Tañceti",
  "pli-tv-bu-vb-np7:2.1.2": "acchinnacīvarakaṃ bhikkhuṃ.",
  "pli-tv-bu-vb-np7:2.1.3": "Aññātako nāma",
  "pli-tv-bu-vb-np7:2.1.4": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np7:2.1.5": "Gahapati nāma",
  "pli-tv-bu-vb-np7:2.1.6": "yo koci agāraṃ ajjhāvasati.",
  "pli-tv-bu-vb-np7:2.1.7": "Gahapatānī nāma",
  "pli-tv-bu-vb-np7:2.1.8": "yā kāci agāraṃ ajjhāvasati.",
  "pli-tv-bu-vb-np7:2.1.9": "Bahūhi cīvarehīti",
  "pli-tv-bu-vb-np7:2.1.10": "bahukehi cīvarehi.",
  "pli-tv-bu-vb-np7:2.1.11": "Abhihaṭṭhuṃ pavāreyyāti",
  "pli-tv-bu-vb-np7:2.1.12": "yāvatakaṃ icchasi tāvatakaṃ gaṇhāhīti.",
  "pli-tv-bu-vb-np7:2.1.13": "Santaruttaraparamaṃ tena bhikkhunā tato cīvaraṃ sāditabbanti",
  "pli-tv-bu-vb-np7:2.1.14": "sace tīṇi naṭṭhāni honti dve sāditabbāni, dve naṭṭhāni ekaṃ sāditabbaṃ, ekaṃ naṭṭhaṃ na kiñci sāditabbaṃ.",
  "pli-tv-bu-vb-np7:2.1.15": "Tato ce uttari sādiyeyyāti",
  "pli-tv-bu-vb-np7:2.1.16": "tatuttari viññāpeti, payoge dukkaṭaṃ.",
  "pli-tv-bu-vb-np7:2.1.17": "Paṭilābhena nissaggiyaṃ hoti.",
  "pli-tv-bu-vb-np7:2.1.18": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np7:2.1.19": "Evañca pana, bhikkhave, nissajjitabbaṃ.",
  "pli-tv-bu-vb-np7:2.1.20": "…pe…",
  "pli-tv-bu-vb-np7:2.1.21": "“idaṃ me, bhante, cīvaraṃ aññātakaṃ gahapatikaṃ upasaṅkamitvā tatuttari viññāpitaṃ nissaggiyaṃ.",
  "pli-tv-bu-vb-np7:2.1.22": "Imāhaṃ saṃghassa nissajjāmī”ti …pe…",
  "pli-tv-bu-vb-np7:2.1.23": "dadeyyāti …pe…",
  "pli-tv-bu-vb-np7:2.1.24": "dadeyyunti …pe…",
  "pli-tv-bu-vb-np7:2.1.25": "āyasmato dammīti.",
  "pli-tv-bu-vb-np7:2.1.26": "Aññātake aññātakasaññī tatuttari cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np7:2.1.27": "Aññātake vematiko tatuttari cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np7:2.1.28": "Aññātake ñātakasaññī tatuttari cīvaraṃ viññāpeti, nissaggiyaṃ pācittiyaṃ.",
  "pli-tv-bu-vb-np7:2.1.29": "Ñātake aññātakasaññī, āpatti dukkaṭassa.",
  "pli-tv-bu-vb-np7:2.1.30": "Ñātake vematiko, āpatti dukkaṭassa.",
  "pli-tv-bu-vb-np7:2.1.31": "Ñātake ñātakasaññī, anāpatti.",
  "pli-tv-bu-vb-np7:2.3.1": "Anāpatti—",
  "pli-tv-bu-vb-np7:2.3.2": "“sesakaṃ āharissāmī”ti haranto gacchati,",
  "pli-tv-bu-vb-np7:2.3.3": "“sesakaṃ tuyheva hotū”ti denti,",
  "pli-tv-bu-vb-np7:2.3.4": "na acchinnakāraṇā denti,",
  "pli-tv-bu-vb-np7:2.3.5": "na naṭṭhakāraṇā denti,",
  "pli-tv-bu-vb-np7:2.3.6": "ñātakānaṃ,",
  "pli-tv-bu-vb-np7:2.3.7": "pavāritānaṃ,",
  "pli-tv-bu-vb-np7:2.3.8": "attano dhanena,",
  "pli-tv-bu-vb-np7:2.3.9": "ummattakassa,",
  "pli-tv-bu-vb-np7:2.3.10": "ādikammikassāti.",
  "pli-tv-bu-vb-np7:2.3.11": "Tatuttarisikkhāpadaṃ niṭṭhitaṃ sattamaṃ."
}