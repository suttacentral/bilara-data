{
  "pli-tv-bu-vb-np14:0.1": "Theravāda Vinaya",
  "pli-tv-bu-vb-np14:0.2": "Mahāvibhaṅga",
  "pli-tv-bu-vb-np14:0.3": "Nissaggiyakaṇḍa",
  "pli-tv-bu-vb-np14:0.4": "Kosiyavagga",
  "pli-tv-bu-vb-np14:0.5": "14. Chabbassasikkhāpada",
  "pli-tv-bu-vb-np14:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np14:1.2": "Tena kho pana samayena bhikkhū anuvassaṃ santhataṃ kārāpenti.",
  "pli-tv-bu-vb-np14:1.3": "Te yācanabahulā viññattibahulā viharanti—",
  "pli-tv-bu-vb-np14:1.4": "“eḷakalomāni detha.",
  "pli-tv-bu-vb-np14:1.5": "Eḷakalomehi attho”ti.",
  "pli-tv-bu-vb-np14:1.6": "Manussā ujjhāyanti khiyyanti vipācenti—",
  "pli-tv-bu-vb-np14:1.7": "“kathañhi nāma samaṇā sakyaputtiyā anuvassaṃ santhataṃ kārāpessanti, yācanabahulā viññattibahulā viharissanti—",
  "pli-tv-bu-vb-np14:1.8": "‘eḷakalomāni detha, eḷakalomehi attho’ti.",
  "pli-tv-bu-vb-np14:1.9": "Amhākaṃ pana sakiṃ katāni santhatāni pañcapi chapi vassāni honti, yesaṃ no dārakā uhadantipi ummihantipi undūrehipi khajjanti.",
  "pli-tv-bu-vb-np14:1.10": "Ime pana samaṇā sakyaputtiyā anuvassaṃ santhataṃ kārāpenti, yācanabahulā viññattibahulā viharanti—",
  "pli-tv-bu-vb-np14:1.11": "‘eḷakalomāni detha, eḷakalomehi attho’”ti.",
  "pli-tv-bu-vb-np14:1.12": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np14:1.13": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np14:1.14": "“kathañhi nāma bhikkhū anuvassaṃ santhataṃ kārāpessanti, yācanabahulā viññattibahulā viharissanti—",
  "pli-tv-bu-vb-np14:1.15": "‘eḷakalomāni detha, eḷakalomehi attho’”ti.",
  "pli-tv-bu-vb-np14:1.16": "Atha kho te bhikkhū te anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np14:1.17": "“saccaṃ kira, bhikkhave, bhikkhū anuvassaṃ santhataṃ kārāpenti, yācanabahulā viññattibahulā viharanti—",
  "pli-tv-bu-vb-np14:1.18": "‘eḷakalomāni detha, eḷakalomehi attho’”ti?",
  "pli-tv-bu-vb-np14:1.19": "“Saccaṃ, bhagavā”ti.",
  "pli-tv-bu-vb-np14:1.20": "Vigarahi buddho bhagavā …pe…",
  "pli-tv-bu-vb-np14:1.21": "kathañhi nāma te, bhikkhave, moghapurisā anuvassaṃ santhataṃ kārāpessanti, yācanabahulā viññattibahulā viharissanti—",
  "pli-tv-bu-vb-np14:1.22": "‘eḷakalomāni detha, eḷakalomehi attho’ti.",
  "pli-tv-bu-vb-np14:1.23": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-np14:1.24": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np14:1.25": "“Navaṃ pana bhikkhunā santhataṃ kārāpetvā chabbassāni dhāretabbaṃ.",
  "pli-tv-bu-vb-np14:1.26": "Orena ce channaṃ vassānaṃ taṃ santhataṃ vissajjetvā vā avissajjetvā vā aññaṃ navaṃ santhataṃ kārāpeyya, nissaggiyaṃ pācittiyan”ti.",
  "pli-tv-bu-vb-np14:1.27": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np14:2.1": "Tena kho pana samayena aññataro bhikkhu kosambiyaṃ gilāno hoti.",
  "pli-tv-bu-vb-np14:2.2": "Ñātakā tassa bhikkhuno santike dūtaṃ pāhesuṃ—",
  "pli-tv-bu-vb-np14:2.3": "“āgacchatu bhadanto mayaṃ upaṭṭhahissāmā”ti.",
  "pli-tv-bu-vb-np14:2.4": "Bhikkhūpi evamāhaṃsu—",
  "pli-tv-bu-vb-np14:2.5": "“gacchāvuso, ñātakā taṃ upaṭṭhahissantī”ti.",
  "pli-tv-bu-vb-np14:2.6": "So evamāha—",
  "pli-tv-bu-vb-np14:2.7": "“bhagavatā, āvuso, sikkhāpadaṃ paññattaṃ—",
  "pli-tv-bu-vb-np14:2.8": "‘navaṃ pana bhikkhunā santhataṃ kārāpetvā chabbassāni dhāretabban’ti.",
  "pli-tv-bu-vb-np14:2.9": "Ahañcamhi gilāno, na sakkomi santhataṃ ādāya pakkamituṃ.",
  "pli-tv-bu-vb-np14:2.10": "Mayhañca vinā santhatā na phāsu hoti.",
  "pli-tv-bu-vb-np14:2.11": "Nāhaṃ gamissāmī”ti.",
  "pli-tv-bu-vb-np14:2.12": "Bhagavato etamatthaṃ ārocesuṃ.",
  "pli-tv-bu-vb-np14:2.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np14:2.14": "“anujānāmi, bhikkhave, gilānassa bhikkhuno santhatasammutiṃ dātuṃ.",
  "pli-tv-bu-vb-np14:2.15": "Evañca pana, bhikkhave, dātabbā.",
  "pli-tv-bu-vb-np14:2.16": "Tena gilānena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np14:2.17": "‘ahaṃ, bhante, gilāno",
  "pli-tv-bu-vb-np14:2.18": "na sakkomi santhataṃ ādāya pakkamituṃ.",
  "pli-tv-bu-vb-np14:2.19": "Sohaṃ, bhante, saṃghaṃ santhatasammutiṃ yācāmī’ti.",
  "pli-tv-bu-vb-np14:2.20": "Dutiyampi yācitabbā.",
  "pli-tv-bu-vb-np14:2.21": "Tatiyampi yācitabbā.",
  "pli-tv-bu-vb-np14:2.22": "Byattena bhikkhunā paṭibalena saṃgho ñāpetabbo—",
  "pli-tv-bu-vb-np14:2.23": "‘Suṇātu me, bhante, saṃgho.",
  "pli-tv-bu-vb-np14:2.24": "Ayaṃ itthannāmo bhikkhu gilāno na sakkoti santhataṃ ādāya pakkamituṃ.",
  "pli-tv-bu-vb-np14:2.25": "So saṃghaṃ santhatasammutiṃ yācati.",
  "pli-tv-bu-vb-np14:2.26": "Yadi saṃghassa pattakallaṃ, saṃgho itthannāmassa bhikkhuno santhatasammutiṃ dadeyya.",
  "pli-tv-bu-vb-np14:2.27": "Esā ñatti.",
  "pli-tv-bu-vb-np14:2.28": "Suṇātu me, bhante, saṃgho.",
  "pli-tv-bu-vb-np14:2.29": "Ayaṃ itthannāmo bhikkhu gilāno na sakkoti santhataṃ ādāya pakkamituṃ.",
  "pli-tv-bu-vb-np14:2.30": "So saṃghaṃ santhatasammutiṃ yācati.",
  "pli-tv-bu-vb-np14:2.31": "Saṃgho itthannāmassa bhikkhuno santhatasammutiṃ deti.",
  "pli-tv-bu-vb-np14:2.32": "Yassāyasmato khamati itthannāmassa bhikkhuno santhatasammutiyā dānaṃ, so tuṇhassa;",
  "pli-tv-bu-vb-np14:2.33": "yassa nakkhamati, so bhāseyya.",
  "pli-tv-bu-vb-np14:2.34": "Dinnā saṃghena itthannāmassa bhikkhuno santhatasammuti.",
  "pli-tv-bu-vb-np14:2.35": "Khamati saṃghassa, tasmā tuṇhī,",
  "pli-tv-bu-vb-np14:2.36": "Kevametaṃ dhārayāmī’ti.",
  "pli-tv-bu-vb-np14:2.37": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np14:2.38": "“Navaṃ pana bhikkhunā santhataṃ kārāpetvā chabbassāni dhāretabbaṃ.",
  "pli-tv-bu-vb-np14:2.39": "Orena ce channaṃ vassānaṃ taṃ santhataṃ vissajjetvā vā avissajjetvā vā aññaṃ navaṃ santhataṃ kārāpeyya, aññatra bhikkhusammutiyā, nissaggiyaṃ pācittiyan”ti.",
  "pli-tv-bu-vb-np14:3.1": "Navaṃ nāma",
  "pli-tv-bu-vb-np14:3.2": "karaṇaṃ upādāya vuccati.",
  "pli-tv-bu-vb-np14:3.3": "Santhataṃ nāma",
  "pli-tv-bu-vb-np14:3.4": "santharitvā kataṃ hoti avāyimaṃ.",
  "pli-tv-bu-vb-np14:3.5": "Kārāpetvāti",
  "pli-tv-bu-vb-np14:3.6": "karitvā vā kārāpetvā vā.",
  "pli-tv-bu-vb-np14:3.7": "Chabbassāni dhāretabbanti",
  "pli-tv-bu-vb-np14:3.8": "chabbassaparamatā dhāretabbaṃ.",
  "pli-tv-bu-vb-np14:3.9": "Orena ce channaṃ vassānanti",
  "pli-tv-bu-vb-np14:3.10": "ūnakachabbassāni.",
  "pli-tv-bu-vb-np14:3.11": "Taṃ santhataṃ vissajjetvāti",
  "pli-tv-bu-vb-np14:3.12": "aññesaṃ datvā.",
  "pli-tv-bu-vb-np14:3.13": "Avissajjetvāti",
  "pli-tv-bu-vb-np14:3.14": "na kassaci datvā.",
  "pli-tv-bu-vb-np14:3.15": "Aññatra bhikkhusammutiyāti",
  "pli-tv-bu-vb-np14:3.16": "ṭhapetvā bhikkhusammutiṃ aññaṃ navaṃ santhataṃ karoti vā kārāpeti vā, payoge dukkaṭaṃ.",
  "pli-tv-bu-vb-np14:3.17": "Paṭilābhena nissaggiyaṃ hoti.",
  "pli-tv-bu-vb-np14:3.18": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np14:3.19": "Evañca pana, bhikkhave, nissajjitabbaṃ.",
  "pli-tv-bu-vb-np14:3.20": "…pe…",
  "pli-tv-bu-vb-np14:3.21": "“idaṃ me, bhante, santhataṃ ūnakachabbassāni kārāpitaṃ, aññatra bhikkhusammutiyā, nissaggiyaṃ.",
  "pli-tv-bu-vb-np14:3.22": "Imāhaṃ saṃghassa nissajjāmī”ti …pe…",
  "pli-tv-bu-vb-np14:3.23": "dadeyyāti …pe…",
  "pli-tv-bu-vb-np14:3.24": "dadeyyunti …pe…",
  "pli-tv-bu-vb-np14:3.25": "āyasmato dammīti.",
  "pli-tv-bu-vb-np14:3.26": "Attanā vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np14:3.27": "Attanā vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np14:3.28": "Parehi vippakataṃ attanā pariyosāpeti, nissaggiyaṃ pācittiyaṃ.",
  "pli-tv-bu-vb-np14:3.29": "Parehi vippakataṃ parehi pariyosāpeti, nissaggiyaṃ pācittiyaṃ.",
  "pli-tv-bu-vb-np14:3.30": "Anāpatti—",
  "pli-tv-bu-vb-np14:3.31": "chabbassāni karoti,",
  "pli-tv-bu-vb-np14:3.32": "atirekachabbassāni karoti,",
  "pli-tv-bu-vb-np14:3.33": "aññassatthāya karoti vā kārāpeti vā,",
  "pli-tv-bu-vb-np14:3.34": "aññena kataṃ paṭilabhitvā paribhuñjati,",
  "pli-tv-bu-vb-np14:3.35": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-np14:3.36": "bhikkhusammutiyā,",
  "pli-tv-bu-vb-np14:3.37": "ummattakassa,",
  "pli-tv-bu-vb-np14:3.38": "ādikammikassāti.",
  "pli-tv-bu-vb-np14:3.39": "Chabbassasikkhāpadaṃ niṭṭhitaṃ catutthaṃ."
}