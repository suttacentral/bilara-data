{
  "pli-tv-bu-vb-pc62:0.1": "Theravāda Vinaya",
  "pli-tv-bu-vb-pc62:0.2": "Mahāvibhaṅga",
  "pli-tv-bu-vb-pc62:0.3": "Pācittiyakaṇḍa",
  "pli-tv-bu-vb-pc62:0.4": "Sappāṇakavagga",
  "pli-tv-bu-vb-pc62:0.5": "62. Sappāṇakasikkhāpada",
  "pli-tv-bu-vb-pc62:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc62:1.2": "Tena kho pana samayena chabbaggiyā bhikkhū jānaṃ sappāṇakaṃ udakaṃ paribhuñjanti.",
  "pli-tv-bu-vb-pc62:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc62:1.4": "“kathañhi nāma chabbaggiyā bhikkhū jānaṃ sappāṇakaṃ udakaṃ paribhuñjissantī”ti …pe…",
  "pli-tv-bu-vb-pc62:1.5": "“saccaṃ kira tumhe, bhikkhave, jānaṃ sappāṇakaṃ udakaṃ paribhuñjathā”ti?",
  "pli-tv-bu-vb-pc62:1.6": "“Saccaṃ, bhagavā”ti.",
  "pli-tv-bu-vb-pc62:1.7": "Vigarahi buddho bhagavā …pe…",
  "pli-tv-bu-vb-pc62:1.8": "kathañhi nāma tumhe, moghapurisā, jānaṃ sappāṇakaṃ udakaṃ paribhuñjissatha.",
  "pli-tv-bu-vb-pc62:1.9": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc62:1.10": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc62:1.11": "“Yo pana bhikkhu jānaṃ sappāṇakaṃ udakaṃ paribhuñjeyya, pācittiyan”ti.",
  "pli-tv-bu-vb-pc62:2.1.1": "Yo panāti",
  "pli-tv-bu-vb-pc62:2.1.2": "yo yādiso …pe…",
  "pli-tv-bu-vb-pc62:2.1.3": "bhikkhūti",
  "pli-tv-bu-vb-pc62:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc62:2.1.5": "Jānāti nāma",
  "pli-tv-bu-vb-pc62:2.1.6": "sāmaṃ vā jānāti, aññe vā tassa ārocenti.",
  "pli-tv-bu-vb-pc62:2.1.7": "“Sappāṇakan”ti jānanto, “paribhogena marissantī”ti jānanto paribhuñjati, āpatti pācittiyassa.",
  "pli-tv-bu-vb-pc62:2.2.1": "Sappāṇake sappāṇakasaññī paribhuñjati, āpatti pācittiyassa.",
  "pli-tv-bu-vb-pc62:2.2.2": "Sappāṇake vematiko paribhuñjati, āpatti dukkaṭassa.",
  "pli-tv-bu-vb-pc62:2.2.3": "Sappāṇake appāṇakasaññī paribhuñjati, anāpatti.",
  "pli-tv-bu-vb-pc62:2.2.4": "Appāṇake sappāṇakasaññī, āpatti dukkaṭassa.",
  "pli-tv-bu-vb-pc62:2.2.5": "Appāṇake vematiko, āpatti dukkaṭassa.",
  "pli-tv-bu-vb-pc62:2.2.6": "Appāṇake appāṇakasaññī, anāpatti.",
  "pli-tv-bu-vb-pc62:2.3.1": "Anāpatti—",
  "pli-tv-bu-vb-pc62:2.3.2": "“sappāṇakan”ti ajānanto,",
  "pli-tv-bu-vb-pc62:2.3.3": "“appāṇakan”ti jānanto,",
  "pli-tv-bu-vb-pc62:2.3.4": "“paribhogena na marissantī”ti jānanto paribhuñjati,",
  "pli-tv-bu-vb-pc62:2.3.5": "ummattakassa,",
  "pli-tv-bu-vb-pc62:2.3.6": "ādikammikassāti.",
  "pli-tv-bu-vb-pc62:2.3.7": "Sappāṇakasikkhāpadaṃ niṭṭhitaṃ dutiyaṃ."
}