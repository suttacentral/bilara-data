{
  "pli-tv-bu-vb-pc91:0.1": "Theravāda Vinaya",
  "pli-tv-bu-vb-pc91:0.2": "Mahāvibhaṅga",
  "pli-tv-bu-vb-pc91:0.3": "Pācittiyakaṇḍa",
  "pli-tv-bu-vb-pc91:0.4": "Ratanavagga",
  "pli-tv-bu-vb-pc91:0.5": "91. Vassikasāṭikāsikkhāpada",
  "pli-tv-bu-vb-pc91:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc91:1.2": "Tena kho pana samayena bhagavatā bhikkhūnaṃ vassikasāṭikā anuññātā hoti.",
  "pli-tv-bu-vb-pc91:1.3": "Chabbaggiyā bhikkhū—",
  "pli-tv-bu-vb-pc91:1.4": "“bhagavatā vassikasāṭikā anuññātā”ti appamāṇikāyo vassikasāṭikāyo dhārenti.",
  "pli-tv-bu-vb-pc91:1.5": "Puratopi pacchatopi ākaḍḍhantā āhiṇḍanti.",
  "pli-tv-bu-vb-pc91:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc91:1.7": "“kathañhi nāma chabbaggiyā bhikkhū appamāṇikāyo vassikasāṭikāyo dhāressantī”ti …pe…",
  "pli-tv-bu-vb-pc91:1.8": "“saccaṃ kira tumhe, bhikkhave, appamāṇikāyo vassikasāṭikāyo dhārethā”ti?",
  "pli-tv-bu-vb-pc91:1.9": "“Saccaṃ, bhagavā”ti.",
  "pli-tv-bu-vb-pc91:1.10": "Vigarahi buddho bhagavā …pe…",
  "pli-tv-bu-vb-pc91:1.11": "kathañhi nāma tumhe, moghapurisā, appamāṇikāyo vassikasāṭikāyo dhāressatha.",
  "pli-tv-bu-vb-pc91:1.12": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc91:1.13": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc91:1.14": "“Vassikasāṭikaṃ pana bhikkhunā kārayamānena pamāṇikā kāretabbā.",
  "pli-tv-bu-vb-pc91:1.15": "Tatridaṃ pamāṇaṃ—dīghaso cha vidatthiyo, sugatavidatthiyā; tiriyaṃ aḍḍhateyyā.",
  "pli-tv-bu-vb-pc91:1.16": "Taṃ atikkāmayato chedanakaṃ pācittiyan”ti.",
  "pli-tv-bu-vb-pc91:2.1": "Vassikasāṭikā nāma",
  "pli-tv-bu-vb-pc91:2.2": "vassānassa catumāsatthāya.",
  "pli-tv-bu-vb-pc91:2.3": "Kārayamānenāti",
  "pli-tv-bu-vb-pc91:2.4": "karonto vā kārāpento vā. Pamāṇikā kāretabbā.",
  "pli-tv-bu-vb-pc91:2.5": "Tatridaṃ pamāṇaṃ— dīghaso cha vidatthiyo, sugatavidatthiyā; tiriyaṃ aḍḍhateyyā.",
  "pli-tv-bu-vb-pc91:2.6": "Taṃ atikkāmetvā karoti vā kārāpeti vā, payoge dukkaṭaṃ.",
  "pli-tv-bu-vb-pc91:2.7": "Paṭilābhena chinditvā pācittiyaṃ desetabbaṃ.",
  "pli-tv-bu-vb-pc91:2.8": "Attanā vippakataṃ attanā pariyosāpeti, āpatti pācittiyassa.",
  "pli-tv-bu-vb-pc91:2.9": "Attanā vippakataṃ parehi pariyosāpeti, āpatti pācittiyassa.",
  "pli-tv-bu-vb-pc91:2.10": "Parehi vippakataṃ attanā pariyosāpeti, āpatti pācittiyassa.",
  "pli-tv-bu-vb-pc91:2.11": "Parehi vippakataṃ parehi pariyosāpeti, āpatti pācittiyassa.",
  "pli-tv-bu-vb-pc91:2.12": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc91:2.13": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-pc91:2.14": "Anāpatti—",
  "pli-tv-bu-vb-pc91:2.15": "pamāṇikaṃ karoti,",
  "pli-tv-bu-vb-pc91:2.16": "ūnakaṃ karoti,",
  "pli-tv-bu-vb-pc91:2.17": "aññena kataṃ pamāṇātikkantaṃ paṭilabhitvā chinditvā paribhuñjati,",
  "pli-tv-bu-vb-pc91:2.18": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-pc91:2.19": "ummattakassa,",
  "pli-tv-bu-vb-pc91:2.20": "ādikammikassāti.",
  "pli-tv-bu-vb-pc91:2.21": "Vassikasāṭikāsikkhāpadaṃ niṭṭhitaṃ navamaṃ."
}