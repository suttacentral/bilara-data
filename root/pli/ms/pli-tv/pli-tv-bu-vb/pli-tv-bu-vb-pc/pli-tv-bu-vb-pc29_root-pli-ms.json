{
  "pli-tv-bu-vb-pc29:0.1": "Theravāda Vinaya",
  "pli-tv-bu-vb-pc29:0.2": "Mahāvibhaṅga",
  "pli-tv-bu-vb-pc29:0.3": "Pācittiyakaṇḍa",
  "pli-tv-bu-vb-pc29:0.4": "Ovādavagga",
  "pli-tv-bu-vb-pc29:0.5": "29. Paripācitasikkhāpada",
  "pli-tv-bu-vb-pc29:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc29:1.2": "Tena kho pana samayena thullanandā bhikkhunī aññatarassa kulassa kulūpikā hoti niccabhattikā.",
  "pli-tv-bu-vb-pc29:1.3": "Tena ca gahapatinā therā bhikkhū nimantitā honti.",
  "pli-tv-bu-vb-pc29:1.4": "Atha kho thullanandā bhikkhunī pubbaṇhasamayaṃ nivāsetvā pattacīvaramādāya yena taṃ kulaṃ tenupasaṅkami; upasaṅkamitvā taṃ gahapatiṃ etadavoca—",
  "pli-tv-bu-vb-pc29:1.5": "“kimidaṃ, gahapati, pahūtaṃ khādanīyaṃ bhojanīyaṃ paṭiyattan”ti?",
  "pli-tv-bu-vb-pc29:1.6": "“Therā mayā, ayye, nimantitā”ti.",
  "pli-tv-bu-vb-pc29:1.7": "“Ke pana te, gahapati, therā”ti?",
  "pli-tv-bu-vb-pc29:1.8": "“Ayyo sāriputto ayyo mahāmoggallāno ayyo mahākaccāno ayyo mahākoṭṭhiko ayyo mahākappino ayyo mahācundo ayyo anuruddho ayyo revato ayyo upāli ayyo ānando ayyo rāhulo”ti.",
  "pli-tv-bu-vb-pc29:1.9": "“Kiṃ pana tvaṃ, gahapati, mahānāge tiṭṭhamāne ceṭake nimantesī”ti?",
  "pli-tv-bu-vb-pc29:1.10": "“Ke pana te, ayye, mahānāgā”ti?",
  "pli-tv-bu-vb-pc29:1.11": "“Ayyo devadatto ayyo kokāliko ayyo kaṭamodakatissako ayyo khaṇḍadeviyā putto ayyo samuddadatto”ti.",
  "pli-tv-bu-vb-pc29:1.12": "Ayaṃ carahi thullanandāya bhikkhuniyā antarā kathā vippakatā, atha te therā bhikkhū pavisiṃsu.",
  "pli-tv-bu-vb-pc29:1.13": "“Saccaṃ mahānāgā kho tayā, gahapati, nimantitā”ti.",
  "pli-tv-bu-vb-pc29:1.14": "“Idāneva kho tvaṃ, ayye, ceṭake akāsi; idāni mahānāge”ti.",
  "pli-tv-bu-vb-pc29:1.15": "Gharato ca nikkaḍḍhi, niccabhattañca pacchindi.",
  "pli-tv-bu-vb-pc29:1.16": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc29:1.17": "“kathañhi nāma devadatto jānaṃ bhikkhuniparipācitaṃ piṇḍapātaṃ bhuñjissatī”ti …pe…",
  "pli-tv-bu-vb-pc29:1.18": "“saccaṃ kira tvaṃ, devadatta, jānaṃ bhikkhuniparipācitaṃ piṇḍapātaṃ bhuñjasī”ti?",
  "pli-tv-bu-vb-pc29:1.19": "“Saccaṃ, bhagavā”ti.",
  "pli-tv-bu-vb-pc29:1.20": "Vigarahi buddho bhagavā …pe…",
  "pli-tv-bu-vb-pc29:1.21": "kathañhi nāma tvaṃ, moghapurisa, jānaṃ bhikkhuniparipācitaṃ piṇḍapātaṃ bhuñjissasi.",
  "pli-tv-bu-vb-pc29:1.22": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc29:1.23": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc29:1.24": "“Yo pana bhikkhu jānaṃ bhikkhuniparipācitaṃ piṇḍapātaṃ bhuñjeyya, pācittiyan”ti.",
  "pli-tv-bu-vb-pc29:1.25": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc29:2.1": "Tena kho pana samayena aññataro bhikkhu rājagahā pabbajito ñātikulaṃ agamāsi.",
  "pli-tv-bu-vb-pc29:2.2": "Manussā—“cirassampi bhadanto āgato”ti sakkaccaṃ bhattaṃ akaṃsu.",
  "pli-tv-bu-vb-pc29:2.3": "Tassa kulassa kulūpikā bhikkhunī te manusse etadavoca—",
  "pli-tv-bu-vb-pc29:2.4": "“dethayyassa, āvuso, bhattan”ti.",
  "pli-tv-bu-vb-pc29:2.5": "Atha kho so bhikkhu—",
  "pli-tv-bu-vb-pc29:2.6": "“bhagavatā paṭikkhittaṃ jānaṃ bhikkhuniparipācitaṃ piṇḍapātaṃ bhuñjitun”ti kukkuccāyanto na paṭiggahesi.",
  "pli-tv-bu-vb-pc29:2.7": "Nāsakkhi piṇḍāya carituṃ, chinnabhatto ahosi.",
  "pli-tv-bu-vb-pc29:2.8": "Atha kho so bhikkhu ārāmaṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc29:2.9": "Bhikkhū bhagavato etamatthaṃ ārocesuṃ.",
  "pli-tv-bu-vb-pc29:2.10": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc29:2.11": "“anujānāmi, bhikkhave, pubbe gihisamārambhe jānaṃ bhikkhuniparipācitaṃ piṇḍapātaṃ bhuñjituṃ.",
  "pli-tv-bu-vb-pc29:2.12": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc29:2.13": "“Yo pana bhikkhu jānaṃ bhikkhuniparipācitaṃ piṇḍapātaṃ bhuñjeyya, aññatra pubbe gihisamārambhā, pācittiyan”ti.",
  "pli-tv-bu-vb-pc29:3.1.1": "Yo panāti",
  "pli-tv-bu-vb-pc29:3.1.2": "yo yādiso …pe…",
  "pli-tv-bu-vb-pc29:3.1.3": "bhikkhūti",
  "pli-tv-bu-vb-pc29:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc29:3.1.5": "Jānāti nāma",
  "pli-tv-bu-vb-pc29:3.1.6": "sāmaṃ vā jānāti aññe vā tassa ārocenti sā vā āroceti.",
  "pli-tv-bu-vb-pc29:3.1.7": "Bhikkhunī nāma",
  "pli-tv-bu-vb-pc29:3.1.8": "ubhatosaṃghe upasampannā.",
  "pli-tv-bu-vb-pc29:3.1.9": "Paripāceti nāma",
  "pli-tv-bu-vb-pc29:3.1.10": "pubbe adātukāmānaṃ akattukāmānaṃ— “ayyo bhāṇako, ayyo bahussuto, ayyo suttantiko, ayyo vinayadharo, ayyo dhammakathiko, detha ayyassa, karotha ayyassā”ti esā paripāceti nāma.",
  "pli-tv-bu-vb-pc29:3.1.11": "Piṇḍapāto nāma",
  "pli-tv-bu-vb-pc29:3.1.12": "pañcannaṃ bhojanānaṃ aññataraṃ bhojanaṃ.",
  "pli-tv-bu-vb-pc29:3.1.13": "Aññatra pubbe gihisamārambhāti",
  "pli-tv-bu-vb-pc29:3.1.14": "ṭhapetvā gihisamārambhaṃ.",
  "pli-tv-bu-vb-pc29:3.1.15": "Gihisamārambho nāma",
  "pli-tv-bu-vb-pc29:3.1.16": "ñātakā vā honti pavāritā vā pakatipaṭiyattaṃ vā.",
  "pli-tv-bu-vb-pc29:3.1.17": "Aññatra pubbe gihisamārambhā bhuñjissāmīti paṭiggaṇhāti, āpatti dukkaṭassa.",
  "pli-tv-bu-vb-pc29:3.1.18": "Ajjhohāre ajjhohāre, āpatti pācittiyassa.",
  "pli-tv-bu-vb-pc29:3.2.1": "Paripācite paripācitasaññī bhuñjati, aññatra pubbe gihisamārambhā, āpatti pācittiyassa.",
  "pli-tv-bu-vb-pc29:3.2.2": "Paripācite vematiko bhuñjati, aññatra pubbe gihisamārambhā, āpatti dukkaṭassa.",
  "pli-tv-bu-vb-pc29:3.2.3": "Paripācite aparipācitasaññī bhuñjati, aññatra pubbe gihisamārambhā, anāpatti.",
  "pli-tv-bu-vb-pc29:3.2.4": "Ekatoupasampannāya paripācitaṃ bhuñjati, aññatra pubbe gihisamārambhā, āpatti dukkaṭassa.",
  "pli-tv-bu-vb-pc29:3.2.5": "Aparipācite paripācitasaññī, āpatti dukkaṭassa.",
  "pli-tv-bu-vb-pc29:3.2.6": "Aparipācite vematiko, āpatti dukkaṭassa.",
  "pli-tv-bu-vb-pc29:3.2.7": "Aparipācite aparipācitasaññī, anāpatti.",
  "pli-tv-bu-vb-pc29:3.3.1": "Anāpatti—",
  "pli-tv-bu-vb-pc29:3.3.2": "pubbe gihisamārambhe,",
  "pli-tv-bu-vb-pc29:3.3.3": "sikkhamānā paripāceti,",
  "pli-tv-bu-vb-pc29:3.3.4": "sāmaṇerī paripāceti,",
  "pli-tv-bu-vb-pc29:3.3.5": "pañca bhojanāni ṭhapetvā sabbattha anāpatti,",
  "pli-tv-bu-vb-pc29:3.3.6": "ummattakassa,",
  "pli-tv-bu-vb-pc29:3.3.7": "ādikammikassāti.",
  "pli-tv-bu-vb-pc29:3.3.8": "Paripācitasikkhāpadaṃ niṭṭhitaṃ navamaṃ."
}