{
  "pli-tv-bu-vb-pc51:0.1": "Theravāda Vinaya",
  "pli-tv-bu-vb-pc51:0.2": "Mahāvibhaṅga",
  "pli-tv-bu-vb-pc51:0.3": "Pācittiyakaṇḍa",
  "pli-tv-bu-vb-pc51:0.4": "Surāpānavagga",
  "pli-tv-bu-vb-pc51:0.5": "51. Surāpānasikkhāpada",
  "pli-tv-bu-vb-pc51:1.1": "Tena samayena buddho bhagavā cetiyesu cārikaṃ caramāno yena bhaddavatikā tena pāyāsi.",
  "pli-tv-bu-vb-pc51:1.2": "Addasaṃsu kho gopālakā pasupālakā kassakā pathāvino bhagavantaṃ dūratova āgacchantaṃ.",
  "pli-tv-bu-vb-pc51:1.3": "Disvāna bhagavantaṃ etadavocuṃ—“mā kho, bhante, bhagavā ambatitthaṃ agamāsi.",
  "pli-tv-bu-vb-pc51:1.4": "Ambatitthe, bhante, jaṭilassa assame nāgo paṭivasati iddhimā āsiviso ghoraviso.",
  "pli-tv-bu-vb-pc51:1.5": "So bhagavantaṃ mā viheṭhesī”ti.",
  "pli-tv-bu-vb-pc51:1.6": "Evaṃ vutte, bhagavā tuṇhī ahosi.",
  "pli-tv-bu-vb-pc51:1.7": "Dutiyampi kho …pe…",
  "pli-tv-bu-vb-pc51:1.8": "tatiyampi kho gopālakā pasupālakā kassakā pathāvino bhagavantaṃ etadavocuṃ—",
  "pli-tv-bu-vb-pc51:1.9": "“mā kho, bhante, bhagavā ambatitthaṃ agamāsi.",
  "pli-tv-bu-vb-pc51:1.10": "Ambatitthe, bhante, jaṭilassa assame nāgo paṭivasati iddhimā āsiviso ghoraviso.",
  "pli-tv-bu-vb-pc51:1.11": "So bhagavantaṃ mā viheṭhesī”ti.",
  "pli-tv-bu-vb-pc51:1.12": "Tatiyampi kho bhagavā tuṇhī ahosi.",
  "pli-tv-bu-vb-pc51:1.13": "Atha kho bhagavā anupubbena cārikaṃ caramāno yena bhaddavatikā tadavasari. Tatra sudaṃ bhagavā bhaddavatikāyaṃ viharati.",
  "pli-tv-bu-vb-pc51:1.14": "Atha kho āyasmā sāgato yena ambatitthassa jaṭilassa assamo tenupasaṅkami; upasaṅkamitvā agyāgāraṃ pavisitvā tiṇasanthārakaṃ paññapetvā nisīdi pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "pli-tv-bu-vb-pc51:1.15": "Addasā kho so nāgo āyasmantaṃ sāgataṃ paviṭṭhaṃ. Disvāna dummano padhūpāyi.",
  "pli-tv-bu-vb-pc51:1.16": "Āyasmāpi sāgato padhūpāyi.",
  "pli-tv-bu-vb-pc51:1.17": "Atha kho so nāgo makkhaṃ asahamāno pajjali.",
  "pli-tv-bu-vb-pc51:1.18": "Āyasmāpi sāgato tejodhātuṃ samāpajjitvā pajjali.",
  "pli-tv-bu-vb-pc51:1.19": "Atha kho āyasmā sāgato tassa nāgassa tejasā tejaṃ pariyādiyitvā yena bhaddavatikā tenupasaṅkami.",
  "pli-tv-bu-vb-pc51:1.20": "Atha kho bhagavā bhaddavatikāyaṃ yathābhirantaṃ viharitvā yena kosambī tena cārikaṃ pakkāmi.",
  "pli-tv-bu-vb-pc51:1.21": "Assosuṃ kho kosambikā upāsakā—“ayyo kira sāgato ambatitthikena nāgena saddhiṃ saṅgāmesī”ti.",
  "pli-tv-bu-vb-pc51:1.22": "Atha kho bhagavā anupubbena cārikaṃ caramāno yena kosambī tadavasari. Atha kho kosambikā upāsakā bhagavato paccuggamanaṃ karitvā yenāyasmā sāgato tenupasaṅkamiṃsu;",
  "pli-tv-bu-vb-pc51:1.23": "upasaṅkamitvā āyasmantaṃ sāgataṃ abhivādetvā ekamantaṃ aṭṭhaṃsu. Ekamantaṃ ṭhitā kho kosambikā upāsakā āyasmantaṃ sāgataṃ etadavocuṃ—",
  "pli-tv-bu-vb-pc51:1.24": "“kiṃ, bhante, ayyānaṃ dullabhañca manāpañca, kiṃ paṭiyādemā”ti?",
  "pli-tv-bu-vb-pc51:1.25": "Evaṃ vutte, chabbaggiyā bhikkhū kosambike upāsake etadavocuṃ—“atthāvuso, kāpotikā nāma pasannā bhikkhūnaṃ dullabhā ca manāpā ca, taṃ paṭiyādethā”ti.",
  "pli-tv-bu-vb-pc51:1.26": "Atha kho kosambikā upāsakā ghare ghare kāpotikaṃ pasannaṃ paṭiyādetvā āyasmantaṃ sāgataṃ piṇḍāya paviṭṭhaṃ disvāna āyasmantaṃ sāgataṃ etadavocuṃ—“pivatu, bhante, ayyo sāgato kāpotikaṃ pasannaṃ, pivatu, bhante, ayyo sāgato kāpotikaṃ pasannan”ti.",
  "pli-tv-bu-vb-pc51:1.27": "Atha kho āyasmā sāgato ghare ghare kāpotikaṃ pasannaṃ pivitvā nagaramhā nikkhamanto nagaradvāre paripati.",
  "pli-tv-bu-vb-pc51:1.28": "Atha kho bhagavā sambahulehi bhikkhūhi saddhiṃ nagaramhā nikkhamanto addasa āyasmantaṃ sāgataṃ nagaradvāre paripatantaṃ.",
  "pli-tv-bu-vb-pc51:1.29": "Disvāna bhikkhū āmantesi—“gaṇhatha, bhikkhave, sāgatan”ti.",
  "pli-tv-bu-vb-pc51:1.30": "“Evaṃ, bhante”ti kho te bhikkhū bhagavato paṭissuṇitvā āyasmantaṃ sāgataṃ ārāmaṃ netvā yena bhagavā tena sīsaṃ katvā nipātesuṃ.",
  "pli-tv-bu-vb-pc51:1.31": "Atha kho āyasmā sāgato parivattitvā yena bhagavā tena pāde karitvā seyyaṃ kappesi.",
  "pli-tv-bu-vb-pc51:1.32": "Atha kho bhagavā bhikkhū āmantesi—“nanu, bhikkhave, pubbe sāgato tathāgate sagāravo ahosi sappatisso”ti?",
  "pli-tv-bu-vb-pc51:1.33": "“Evaṃ, bhante”.",
  "pli-tv-bu-vb-pc51:1.34": "“Api nu kho, bhikkhave, sāgato etarahi tathāgate sagāravo sappatisso”ti?",
  "pli-tv-bu-vb-pc51:1.35": "“No hetaṃ, bhante”.",
  "pli-tv-bu-vb-pc51:1.36": "“Nanu, bhikkhave, sāgato ambatitthikena nāgena saddhiṃ saṅgāmesī”ti?",
  "pli-tv-bu-vb-pc51:1.37": "“Evaṃ, bhante”.",
  "pli-tv-bu-vb-pc51:1.38": "“Api nu kho, bhikkhave, sāgato etarahi pahoti nāgena saddhiṃ saṅgāmetun”ti?",
  "pli-tv-bu-vb-pc51:1.39": "“No hetaṃ, bhante”.",
  "pli-tv-bu-vb-pc51:1.40": "“Api nu kho, bhikkhave, taṃ pātabbaṃ yaṃ pivitvā visaññī assā”ti?",
  "pli-tv-bu-vb-pc51:1.41": "“No hetaṃ, bhante”.",
  "pli-tv-bu-vb-pc51:1.42": "“Ananucchavikaṃ, bhikkhave, sāgatassa ananulomikaṃ appatirūpaṃ assāmaṇakaṃ akappiyaṃ akaraṇīyaṃ.",
  "pli-tv-bu-vb-pc51:1.43": "Kathañhi nāma, bhikkhave, sāgato majjaṃ pivissati.",
  "pli-tv-bu-vb-pc51:1.44": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc51:1.45": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc51:1.46": "“Surāmerayapāne pācittiyan”ti.",
  "pli-tv-bu-vb-pc51:2.1.1": "Surā nāma",
  "pli-tv-bu-vb-pc51:2.1.2": "piṭṭhasurā pūvasurā odanasurā kiṇṇapakkhittā sambhārasaṃyuttā.",
  "pli-tv-bu-vb-pc51:2.1.3": "Merayo nāma",
  "pli-tv-bu-vb-pc51:2.1.4": "pupphāsavo phalāsavo madhvāsavo guḷāsavo sambhārasaṃyutto.",
  "pli-tv-bu-vb-pc51:2.1.5": "Piveyyāti",
  "pli-tv-bu-vb-pc51:2.1.6": "antamaso kusaggenapi pivati, āpatti pācittiyassa.",
  "pli-tv-bu-vb-pc51:2.2.1": "Majje majjasaññī pivati, āpatti pācittiyassa.",
  "pli-tv-bu-vb-pc51:2.2.2": "Majje vematiko pivati, āpatti pācittiyassa.",
  "pli-tv-bu-vb-pc51:2.2.3": "Majje amajjasaññī pivati, āpatti pācittiyassa.",
  "pli-tv-bu-vb-pc51:2.2.4": "Amajje majjasaññī, āpatti dukkaṭassa.",
  "pli-tv-bu-vb-pc51:2.2.5": "Amajje vematiko, āpatti dukkaṭassa.",
  "pli-tv-bu-vb-pc51:2.2.6": "Amajje amajjasaññī, anāpatti.",
  "pli-tv-bu-vb-pc51:2.3.1": "Anāpatti—",
  "pli-tv-bu-vb-pc51:2.3.2": "amajjañca hoti majjavaṇṇaṃ majjagandhaṃ majjarasaṃ taṃ pivati,",
  "pli-tv-bu-vb-pc51:2.3.3": "sūpasampāke,",
  "pli-tv-bu-vb-pc51:2.3.4": "maṃsasampāke,",
  "pli-tv-bu-vb-pc51:2.3.5": "telasampāke,",
  "pli-tv-bu-vb-pc51:2.3.6": "āmalakaphāṇite,",
  "pli-tv-bu-vb-pc51:2.3.7": "amajjaṃ ariṭṭhaṃ pivati,",
  "pli-tv-bu-vb-pc51:2.3.8": "ummattakassa,",
  "pli-tv-bu-vb-pc51:2.3.9": "ādikammikassāti.",
  "pli-tv-bu-vb-pc51:2.3.10": "Surāpānasikkhāpadaṃ niṭṭhitaṃ paṭhamaṃ."
}