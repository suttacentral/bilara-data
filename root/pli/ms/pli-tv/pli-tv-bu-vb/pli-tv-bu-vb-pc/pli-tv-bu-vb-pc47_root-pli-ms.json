{
  "pli-tv-bu-vb-pc47:0.1": "Theravāda Vinaya",
  "pli-tv-bu-vb-pc47:0.2": "Mahāvibhaṅga",
  "pli-tv-bu-vb-pc47:0.3": "Pācittiyakaṇḍa",
  "pli-tv-bu-vb-pc47:0.4": "Acelakavagga",
  "pli-tv-bu-vb-pc47:0.5": "47. Mahānāmasikkhāpada",
  "pli-tv-bu-vb-pc47:1.1.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bu-vb-pc47:1.1.2": "Tena kho pana samayena mahānāmassa sakkassa bhesajjaṃ ussannaṃ hoti.",
  "pli-tv-bu-vb-pc47:1.1.3": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—",
  "pli-tv-bu-vb-pc47:1.1.4": "“icchāmahaṃ, bhante, saṃghaṃ catumāsaṃ bhesajjena pavāretun”ti.",
  "pli-tv-bu-vb-pc47:1.1.5": "“Sādhu sādhu, mahānāma.",
  "pli-tv-bu-vb-pc47:1.1.6": "Tena hi tvaṃ, mahānāma, saṃghaṃ catumāsaṃ bhesajjena pavārehī”ti.",
  "pli-tv-bu-vb-pc47:1.1.7": "Bhikkhū kukkuccāyantā nādhivāsenti.",
  "pli-tv-bu-vb-pc47:1.1.8": "Bhagavato etamatthaṃ ārocesuṃ …pe…",
  "pli-tv-bu-vb-pc47:1.1.9": "anujānāmi, bhikkhave, catumāsaṃ bhesajjappaccayapavāraṇaṃ sāditun”ti.",
  "pli-tv-bu-vb-pc47:1.2.1": "Tena kho pana samayena bhikkhū mahānāmaṃ sakkaṃ parittaṃ bhesajjaṃ viññāpenti. Tatheva mahānāmassa sakkassa bhesajjaṃ ussannaṃ hoti.",
  "pli-tv-bu-vb-pc47:1.2.2": "Dutiyampi kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—",
  "pli-tv-bu-vb-pc47:1.2.3": "“icchāmahaṃ, bhante, saṃghaṃ aparampi catumāsaṃ bhesajjena pavāretun”ti.",
  "pli-tv-bu-vb-pc47:1.2.4": "“Sādhu sādhu, mahānāma.",
  "pli-tv-bu-vb-pc47:1.2.5": "Tena hi tvaṃ, mahānāma, saṃghaṃ aparampi catumāsaṃ bhesajjena pavārehī”ti.",
  "pli-tv-bu-vb-pc47:1.2.6": "Bhikkhū kukkuccāyantā nādhivāsenti.",
  "pli-tv-bu-vb-pc47:1.2.7": "Bhagavato etamatthaṃ ārocesuṃ …pe…",
  "pli-tv-bu-vb-pc47:1.2.8": "anujānāmi, bhikkhave, puna pavāraṇampi sāditun”ti.",
  "pli-tv-bu-vb-pc47:1.3.1": "Tena kho pana samayena bhikkhū mahānāmaṃ sakkaṃ parittaṃyeva bhesajjaṃ viññāpenti. Tatheva mahānāmassa sakkassa bhesajjaṃ ussannaṃ hoti.",
  "pli-tv-bu-vb-pc47:1.3.2": "Tatiyampi kho mahānāmo sakko yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho mahānāmo sakko bhagavantaṃ etadavoca—",
  "pli-tv-bu-vb-pc47:1.3.3": "“icchāmahaṃ, bhante, saṃghaṃ yāvajīvaṃ bhesajjena pavāretun”ti.",
  "pli-tv-bu-vb-pc47:1.3.4": "“Sādhu sādhu, mahānāma.",
  "pli-tv-bu-vb-pc47:1.3.5": "Tena hi tvaṃ, mahānāma, saṃghaṃ yāvajīvaṃ bhesajjena pavārehī”ti.",
  "pli-tv-bu-vb-pc47:1.3.6": "Bhikkhū kukkuccāyantā nādhivāsenti.",
  "pli-tv-bu-vb-pc47:1.3.7": "Bhagavato etamatthaṃ ārocesuṃ …pe…",
  "pli-tv-bu-vb-pc47:1.3.8": "anujānāmi, bhikkhave, niccapavāraṇampi sāditun”ti.",
  "pli-tv-bu-vb-pc47:1.4.1": "Tena kho pana samayena chabbaggiyā bhikkhū dunnivatthā honti duppārutā anākappasampannā.",
  "pli-tv-bu-vb-pc47:1.4.2": "Mahānāmo sakko vattā hoti—“kissa tumhe, bhante, dunnivatthā duppārutā anākappasampannā?",
  "pli-tv-bu-vb-pc47:1.4.3": "Nanu nāma pabbajitena sunivatthena bhavitabbaṃ supārutena ākappasampannenā”ti?",
  "pli-tv-bu-vb-pc47:1.4.4": "Chabbaggiyā bhikkhū mahānāme sakke upanandhiṃsu.",
  "pli-tv-bu-vb-pc47:1.4.5": "Atha kho chabbaggiyānaṃ bhikkhūnaṃ etadahosi—“kena nu kho mayaṃ upāyena mahānāmaṃ sakkaṃ maṅkuṃ kareyyāmā”ti? Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc47:1.4.6": "“mahānāmena kho, āvuso, sakkena saṃgho bhesajjena pavārito. Handa mayaṃ, āvuso, mahānāmaṃ sakkaṃ sappiṃ viññāpemā”ti.",
  "pli-tv-bu-vb-pc47:1.4.7": "Atha kho chabbaggiyā bhikkhū yena mahānāmo sakko tenupasaṅkamiṃsu; upasaṅkamitvā mahānāmaṃ sakkaṃ etadavocuṃ—“doṇena, āvuso, sappinā attho”ti.",
  "pli-tv-bu-vb-pc47:1.4.8": "“Ajjaṇho, bhante, āgametha.",
  "pli-tv-bu-vb-pc47:1.4.9": "Manussā vajaṃ gatā sappiṃ āharituṃ.",
  "pli-tv-bu-vb-pc47:1.4.10": "Kālaṃ āharissathā”ti.",
  "pli-tv-bu-vb-pc47:1.4.11": "Dutiyampi kho …pe…",
  "pli-tv-bu-vb-pc47:1.4.12": "tatiyampi kho chabbaggiyā bhikkhū mahānāmaṃ sakkaṃ etadavocuṃ—“doṇena, āvuso, sappinā attho”ti.",
  "pli-tv-bu-vb-pc47:1.4.13": "“Ajjaṇho, bhante, āgametha.",
  "pli-tv-bu-vb-pc47:1.4.14": "Manussā vajaṃ gatā sappiṃ āharituṃ.",
  "pli-tv-bu-vb-pc47:1.4.15": "Kālaṃ āharissathā”ti.",
  "pli-tv-bu-vb-pc47:1.4.16": "“Kiṃ pana tayā, āvuso, adātukāmena pavāritena, yaṃ tvaṃ pavāretvā na desī”ti.",
  "pli-tv-bu-vb-pc47:1.4.17": "Atha kho mahānāmo sakko ujjhāyati khiyyati vipāceti—“kathañhi nāma bhadantā—‘ajjaṇho, bhante, āgamethā’ti vuccamānā nāgamessantī”ti.",
  "pli-tv-bu-vb-pc47:1.4.18": "Assosuṃ kho bhikkhū mahānāmassa sakkassa ujjhāyantassa khiyyantassa vipācentassa.",
  "pli-tv-bu-vb-pc47:1.4.19": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc47:1.4.20": "“kathañhi nāma chabbaggiyā bhikkhū mahānāmena sakkena—‘ajjaṇho, bhante, āgamethā’ti vuccamānā nāgamessantī”ti …pe…",
  "pli-tv-bu-vb-pc47:1.4.21": "“saccaṃ kira tumhe, bhikkhave, mahānāmena sakkena—‘ajjaṇho, bhante, āgamethā’ti vuccamānā nāgamethā”ti?",
  "pli-tv-bu-vb-pc47:1.4.22": "“Saccaṃ, bhagavā”ti.",
  "pli-tv-bu-vb-pc47:1.4.23": "Vigarahi buddho bhagavā …pe…",
  "pli-tv-bu-vb-pc47:1.4.24": "kathañhi nāma tumhe, moghapurisā, mahānāmena sakkena—“ajjaṇho, bhante, āgamethā”ti vuccamānā nāgamessatha.",
  "pli-tv-bu-vb-pc47:1.4.25": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc47:1.4.26": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc47:1.4.27": "“Agilānena bhikkhunā catumāsappaccayapavāraṇā sāditabbā, aññatra punapavāraṇāya, aññatra niccapavāraṇāya; tato ce uttari sādiyeyya, pācittiyan”ti.",
  "pli-tv-bu-vb-pc47:2.1.1": "Agilānena bhikkhunā catumāsappaccayapavāraṇā sāditabbāti",
  "pli-tv-bu-vb-pc47:2.1.2": "gilānappaccayapavāraṇā sāditabbā.",
  "pli-tv-bu-vb-pc47:2.1.3": "Punapavāraṇāpi sāditabbāti",
  "pli-tv-bu-vb-pc47:2.1.4": "yadā gilāno bhavissāmi tadā viññāpessāmīti.",
  "pli-tv-bu-vb-pc47:2.1.5": "Niccapavāraṇāpi sāditabbāti",
  "pli-tv-bu-vb-pc47:2.1.6": "yadā gilāno bhavissāmi tadā viññāpessāmīti.",
  "pli-tv-bu-vb-pc47:2.1.7": "Tato ce uttari sādiyeyyāti",
  "pli-tv-bu-vb-pc47:2.1.8": "atthi pavāraṇā bhesajjapariyantā na rattipariyantā,",
  "pli-tv-bu-vb-pc47:2.1.9": "atthi pavāraṇā rattipariyantā na bhesajjapariyantā,",
  "pli-tv-bu-vb-pc47:2.1.10": "atthi pavāraṇā bhesajjapariyantā ca rattipariyantā ca,",
  "pli-tv-bu-vb-pc47:2.1.11": "atthi pavāraṇā neva bhesajjapariyantā na rattipariyantā.",
  "pli-tv-bu-vb-pc47:2.1.12": "Bhesajjapariyantā nāma",
  "pli-tv-bu-vb-pc47:2.1.13": "bhesajjāni pariggahitāni honti—“ettakehi bhesajjehi pavāremī”ti.",
  "pli-tv-bu-vb-pc47:2.1.14": "Rattipariyantā nāma",
  "pli-tv-bu-vb-pc47:2.1.15": "rattiyo pariggahitāyo honti—“ettakāsu rattīsu pavāremī”ti.",
  "pli-tv-bu-vb-pc47:2.1.16": "Bhesajjapariyantā ca rattipariyantā ca nāma",
  "pli-tv-bu-vb-pc47:2.1.17": "bhesajjāni ca pariggahitāni honti rattiyo ca pariggahitāyo honti—“ettakehi bhesajjehi ettakāsu rattīsu pavāremī”ti.",
  "pli-tv-bu-vb-pc47:2.1.18": "Neva bhesajjapariyantā na rattipariyantā nāma",
  "pli-tv-bu-vb-pc47:2.1.19": "bhesajjāni ca apariggahitāni honti rattiyo ca apariggahitāyo honti.",
  "pli-tv-bu-vb-pc47:2.1.20": "Bhesajjapariyante—yehi bhesajjehi pavārito hoti tāni bhesajjāni ṭhapetvā aññāni bhesajjāni viññāpeti, āpatti pācittiyassa.",
  "pli-tv-bu-vb-pc47:2.1.21": "Rattipariyante—yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassa.",
  "pli-tv-bu-vb-pc47:2.1.22": "Bhesajjapariyante ca rattipariyante ca—yehi bhesajjehi pavārito hoti, tāni bhesajjāni ṭhapetvā yāsu rattīsu pavārito hoti, tā rattiyo ṭhapetvā aññāni bhesajjāni aññāsu rattīsu viññāpeti, āpatti pācittiyassa.",
  "pli-tv-bu-vb-pc47:2.1.23": "Neva bhesajjapariyante na rattipariyante, anāpatti.",
  "pli-tv-bu-vb-pc47:2.2.1": "Na bhesajjena karaṇīyena bhesajjaṃ viññāpeti, āpatti pācittiyassa.",
  "pli-tv-bu-vb-pc47:2.2.2": "Aññena bhesajjena karaṇīyena aññaṃ bhesajjaṃ viññāpeti, āpatti pācittiyassa.",
  "pli-tv-bu-vb-pc47:2.2.3": "Tatuttari tatuttarisaññī bhesajjaṃ viññāpeti, āpatti pācittiyassa.",
  "pli-tv-bu-vb-pc47:2.2.4": "Tatuttari vematiko bhesajjaṃ viññāpeti, āpatti pācittiyassa.",
  "pli-tv-bu-vb-pc47:2.2.5": "Tatuttari natatuttarisaññī bhesajjaṃ viññāpeti, āpatti pācittiyassa.",
  "pli-tv-bu-vb-pc47:2.2.6": "Natatuttari tatuttarisaññī, āpatti dukkaṭassa.",
  "pli-tv-bu-vb-pc47:2.2.7": "Natatuttari vematiko, āpatti dukkaṭassa.",
  "pli-tv-bu-vb-pc47:2.2.8": "Natatuttari natatuttarisaññī, anāpatti.",
  "pli-tv-bu-vb-pc47:2.3.1": "Anāpatti—",
  "pli-tv-bu-vb-pc47:2.3.2": "yehi bhesajjehi pavārito hoti tāni bhesajjāni viññāpeti,",
  "pli-tv-bu-vb-pc47:2.3.3": "yāsu rattīsu pavārito hoti tāsu rattīsu viññāpeti,",
  "pli-tv-bu-vb-pc47:2.3.4": "“imehi tayā bhesajjehi pavāritāmha, amhākañca iminā ca iminā ca bhesajjena attho”ti ācikkhitvā viññāpeti,",
  "pli-tv-bu-vb-pc47:2.3.5": "“yāsu tayā rattīsu pavāritāmha tāyo ca rattiyo vītivattā amhākañca bhesajjena attho”ti ācikkhitvā viññāpeti,",
  "pli-tv-bu-vb-pc47:2.3.6": "ñātakānaṃ",
  "pli-tv-bu-vb-pc47:2.3.7": "pavāritānaṃ,",
  "pli-tv-bu-vb-pc47:2.3.8": "aññassatthāya,",
  "pli-tv-bu-vb-pc47:2.3.9": "attano dhanena,",
  "pli-tv-bu-vb-pc47:2.3.10": "ummattakassa,",
  "pli-tv-bu-vb-pc47:2.3.11": "ādikammikassāti.",
  "pli-tv-bu-vb-pc47:2.3.12": "Mahānāmasikkhāpadaṃ niṭṭhitaṃ sattamaṃ."
}