{
  "pli-tv-bu-vb-pc82:0.1": "Theravāda Vinaya",
  "pli-tv-bu-vb-pc82:0.2": "Mahāvibhaṅga",
  "pli-tv-bu-vb-pc82:0.3": "Pācittiyakaṇḍa",
  "pli-tv-bu-vb-pc82:0.4": "Sahadhammikavagga",
  "pli-tv-bu-vb-pc82:0.5": "82. Pariṇāmanasikkhāpada",
  "pli-tv-bu-vb-pc82:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc82:1.2": "Tena kho pana samayena sāvatthiyaṃ aññatarassa pūgassa saṃghassa sacīvarabhattaṃ paṭiyattaṃ hoti—",
  "pli-tv-bu-vb-pc82:1.3": "“bhojetvā cīvarena acchādessāmā”ti.",
  "pli-tv-bu-vb-pc82:1.4": "Atha kho chabbaggiyā bhikkhū yena so pūgo tenupasaṅkamiṃsu;",
  "pli-tv-bu-vb-pc82:1.5": "upasaṅkamitvā taṃ pūgaṃ etadavocuṃ—",
  "pli-tv-bu-vb-pc82:1.6": "“dethāvuso, imāni cīvarāni imesaṃ bhikkhūnan”ti.",
  "pli-tv-bu-vb-pc82:1.7": "“Na mayaṃ, bhante, dassāma.",
  "pli-tv-bu-vb-pc82:1.8": "Amhākaṃ saṃghassa anuvassaṃ sacīvarabhikkhā paññattā”ti.",
  "pli-tv-bu-vb-pc82:1.9": "“Bahū, āvuso, saṃghassa dāyakā, bahū saṃghassa bhattā.",
  "pli-tv-bu-vb-pc82:1.10": "Ime tumhe nissāya tumhe sampassantā idha viharanti.",
  "pli-tv-bu-vb-pc82:1.11": "Tumhe ce imesaṃ na dassatha, atha ko carahi imesaṃ dassati?",
  "pli-tv-bu-vb-pc82:1.12": "Dethāvuso, imāni cīvarāni imesaṃ bhikkhūnan”ti.",
  "pli-tv-bu-vb-pc82:1.13": "Atha kho so pūgo chabbaggiyehi bhikkhūhi nippīḷiyamāno yathāpaṭiyattaṃ cīvaraṃ chabbaggiyānaṃ bhikkhūnaṃ datvā saṃghaṃ bhattena parivisi.",
  "pli-tv-bu-vb-pc82:1.14": "Ye te bhikkhū jānanti saṃghassa sacīvarabhattaṃ paṭiyattaṃ “na ca jānanti chabbaggiyānaṃ bhikkhūnaṃ dinnan”ti te evamāhaṃsu—",
  "pli-tv-bu-vb-pc82:1.15": "“oṇojethāvuso, saṃghassa cīvaran”ti.",
  "pli-tv-bu-vb-pc82:1.16": "“Natthi, bhante.",
  "pli-tv-bu-vb-pc82:1.17": "Yathāpaṭiyattaṃ cīvaraṃ ayyā chabbaggiyā ayyānaṃ chabbaggiyānaṃ pariṇāmesun”ti.",
  "pli-tv-bu-vb-pc82:1.18": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc82:1.19": "“kathañhi nāma chabbaggiyā bhikkhū jānaṃ saṃghikaṃ lābhaṃ pariṇataṃ puggalassa pariṇāmessantī”ti …pe…",
  "pli-tv-bu-vb-pc82:1.20": "“saccaṃ kira tumhe, bhikkhave, jānaṃ saṃghikaṃ lābhaṃ pariṇataṃ puggalassa pariṇāmethā”ti?",
  "pli-tv-bu-vb-pc82:1.21": "“Saccaṃ, bhagavā”ti.",
  "pli-tv-bu-vb-pc82:1.22": "Vigarahi buddho bhagavā …pe…",
  "pli-tv-bu-vb-pc82:1.23": "kathañhi nāma tumhe, moghapurisā, jānaṃ saṃghikaṃ lābhaṃ pariṇataṃ puggalassa pariṇāmessatha.",
  "pli-tv-bu-vb-pc82:1.24": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc82:1.25": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc82:1.26": "“Yo pana bhikkhu jānaṃ saṃghikaṃ lābhaṃ pariṇataṃ puggalassa pariṇāmeyya, pācittiyan”ti.",
  "pli-tv-bu-vb-pc82:2.1.1": "Yo panāti",
  "pli-tv-bu-vb-pc82:2.1.2": "yo yādiso …pe…",
  "pli-tv-bu-vb-pc82:2.1.3": "bhikkhūti",
  "pli-tv-bu-vb-pc82:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc82:2.1.5": "Jānāti nāma",
  "pli-tv-bu-vb-pc82:2.1.6": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc82:2.1.7": "Saṃghikaṃ nāma",
  "pli-tv-bu-vb-pc82:2.1.8": "saṃghassa dinnaṃ hoti pariccattaṃ.",
  "pli-tv-bu-vb-pc82:2.1.9": "Lābho nāma",
  "pli-tv-bu-vb-pc82:2.1.10": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.",
  "pli-tv-bu-vb-pc82:2.1.11": "Pariṇataṃ nāma",
  "pli-tv-bu-vb-pc82:2.1.12": "“dassāma karissāmā”ti vācā bhinnā hoti, taṃ puggalassa pariṇāmeti, āpatti pācittiyassa.",
  "pli-tv-bu-vb-pc82:2.2.1": "Pariṇate pariṇatasaññī puggalassa pariṇāmeti, āpatti pācittiyassa.",
  "pli-tv-bu-vb-pc82:2.2.2": "Pariṇate vematiko puggalassa pariṇāmeti, āpatti dukkaṭassa.",
  "pli-tv-bu-vb-pc82:2.2.3": "Pariṇate apariṇatasaññī puggalassa pariṇāmeti, anāpatti.",
  "pli-tv-bu-vb-pc82:2.2.4": "Saṃghassa pariṇataṃ aññasaṃghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-pc82:2.2.5": "Cetiyassa pariṇataṃ aññacetiyassa vā saṃghassa vā puggalassa vā pariṇāmeti, āpatti dukkaṭassa.",
  "pli-tv-bu-vb-pc82:2.2.6": "Puggalassa pariṇataṃ aññapuggalassa vā saṃghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-pc82:2.2.7": "Apariṇate pariṇatasaññī, āpatti dukkaṭassa.",
  "pli-tv-bu-vb-pc82:2.2.8": "Apariṇate vematiko, āpatti dukkaṭassa.",
  "pli-tv-bu-vb-pc82:2.2.9": "Apariṇate apariṇatasaññī, anāpatti.",
  "pli-tv-bu-vb-pc82:2.3.1": "Anāpatti—",
  "pli-tv-bu-vb-pc82:2.3.2": "“kattha demā”ti pucchīyamāno—",
  "pli-tv-bu-vb-pc82:2.3.3": "“yattha tumhākaṃ deyyadhammo paribhogaṃ vā labheyya paṭisaṅkhāraṃ vā labheyya ciraṭṭhitiko vā assa yattha vā pana tumhākaṃ cittaṃ pasīdati tattha dethā”ti bhaṇati,",
  "pli-tv-bu-vb-pc82:2.3.4": "ummattakassa,",
  "pli-tv-bu-vb-pc82:2.3.5": "ādikammikassāti.",
  "pli-tv-bu-vb-pc82:2.3.6": "Pariṇāmanasikkhāpadaṃ niṭṭhitaṃ dvādasamaṃ.",
  "pli-tv-bu-vb-pc82:2.3.7": "Sahadhammikavaggo aṭṭhamo.",
  "pli-tv-bu-vb-pc82:2.3.8": "Tassuddānaṃ",
  "pli-tv-bu-vb-pc82:2.3.9": "Sahadhamma vivaṇṇañca,",
  "pli-tv-bu-vb-pc82:2.3.10": "mohāpanaṃ pahārakaṃ;",
  "pli-tv-bu-vb-pc82:2.3.11": "Talasatti amūlañca,",
  "pli-tv-bu-vb-pc82:2.3.12": "sañcicca ca upassuti;",
  "pli-tv-bu-vb-pc82:2.3.13": "Paṭibāhana chandañca,",
  "pli-tv-bu-vb-pc82:2.3.14": "dabbañca pariṇāmananti."
}