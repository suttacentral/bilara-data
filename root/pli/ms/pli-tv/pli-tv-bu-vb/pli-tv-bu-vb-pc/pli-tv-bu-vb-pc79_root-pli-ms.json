{
  "pli-tv-bu-vb-pc79:0.1": "Theravāda Vinaya",
  "pli-tv-bu-vb-pc79:0.2": "Mahāvibhaṅga",
  "pli-tv-bu-vb-pc79:0.3": "Pācittiyakaṇḍa",
  "pli-tv-bu-vb-pc79:0.4": "Sahadhammikavagga",
  "pli-tv-bu-vb-pc79:0.5": "79. Kammapaṭibāhanasikkhāpada",
  "pli-tv-bu-vb-pc79:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc79:1.2": "Tena kho pana samayena chabbaggiyā bhikkhū anācāraṃ ācaritvā ekamekassa kamme kayiramāne paṭikkosanti.",
  "pli-tv-bu-vb-pc79:1.3": "Tena kho pana samayena saṃgho sannipatito hoti kenacideva karaṇīyena.",
  "pli-tv-bu-vb-pc79:1.4": "Chabbaggiyā bhikkhū cīvarakammaṃ karontā ekassa chandaṃ adaṃsu.",
  "pli-tv-bu-vb-pc79:1.5": "Atha kho saṃgho—",
  "pli-tv-bu-vb-pc79:1.6": "“ayaṃ, āvuso, chabbaggiyo bhikkhu ekako āgato, handassa mayaṃ kammaṃ karomā”ti tassa kammaṃ akāsi.",
  "pli-tv-bu-vb-pc79:1.7": "Atha kho so bhikkhu yena chabbaggiyā bhikkhū tenupasaṅkami.",
  "pli-tv-bu-vb-pc79:1.8": "Chabbaggiyā bhikkhū taṃ bhikkhuṃ etadavocuṃ—",
  "pli-tv-bu-vb-pc79:1.9": "“kiṃ, āvuso, saṃgho akāsī”ti?",
  "pli-tv-bu-vb-pc79:1.10": "“Saṃgho me, āvuso, kammaṃ akāsī”ti.",
  "pli-tv-bu-vb-pc79:1.11": "“Na mayaṃ, āvuso, etadatthāya chandaṃ adamhā—",
  "pli-tv-bu-vb-pc79:1.12": "‘tuyhaṃ kammaṃ karissatī’ti.",
  "pli-tv-bu-vb-pc79:1.13": "Sace ca mayaṃ jāneyyāma ‘tuyhaṃ kammaṃ karissatī’ti, na mayaṃ chandaṃ dadeyyāmā”ti.",
  "pli-tv-bu-vb-pc79:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc79:1.15": "“kathañhi nāma chabbaggiyā bhikkhū dhammikānaṃ kammānaṃ chandaṃ datvā pacchā khīyanadhammaṃ āpajjissantī”ti …pe…",
  "pli-tv-bu-vb-pc79:1.16": "“saccaṃ kira tumhe, bhikkhave, dhammikānaṃ kammānaṃ chandaṃ datvā pacchā khīyanadhammaṃ āpajjathā”ti?",
  "pli-tv-bu-vb-pc79:1.17": "“Saccaṃ, bhagavā”ti.",
  "pli-tv-bu-vb-pc79:1.18": "Vigarahi buddho bhagavā …pe…",
  "pli-tv-bu-vb-pc79:1.19": "kathañhi nāma tumhe, moghapurisā, dhammikānaṃ kammānaṃ chandaṃ datvā pacchā khīyanadhammaṃ āpajjissatha.",
  "pli-tv-bu-vb-pc79:1.20": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc79:1.21": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc79:1.22": "“Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyan”ti.",
  "pli-tv-bu-vb-pc79:2.1.1": "Yo panāti",
  "pli-tv-bu-vb-pc79:2.1.2": "yo yādiso …pe…",
  "pli-tv-bu-vb-pc79:2.1.3": "bhikkhūti",
  "pli-tv-bu-vb-pc79:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc79:2.1.5": "Dhammikaṃ nāma kammaṃ",
  "pli-tv-bu-vb-pc79:2.1.6": "apalokanakammaṃ ñattikammaṃ ñattidutiyakammaṃ ñatticatutthakammaṃ dhammena vinayena satthusāsanena kataṃ, etaṃ dhammikaṃ nāma kammaṃ.",
  "pli-tv-bu-vb-pc79:2.1.7": "Chandaṃ datvā khiyyati āpatti pācittiyassa.",
  "pli-tv-bu-vb-pc79:2.2.1": "Dhammakamme dhammakammasaññī chandaṃ datvā khiyyati, āpatti pācittiyassa.",
  "pli-tv-bu-vb-pc79:2.2.2": "Dhammakamme vematiko chandaṃ datvā khiyyati, āpatti dukkaṭassa.",
  "pli-tv-bu-vb-pc79:2.2.3": "Dhammakamme adhammakammasaññī chandaṃ datvā khiyyati, anāpatti.",
  "pli-tv-bu-vb-pc79:2.2.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc79:2.2.5": "Adhammakamme vematiko, āpatti dukkaṭassa.",
  "pli-tv-bu-vb-pc79:2.2.6": "Adhammakamme adhammakammasaññī, anāpatti.",
  "pli-tv-bu-vb-pc79:2.3.1": "Anāpatti—",
  "pli-tv-bu-vb-pc79:2.3.2": "“adhammena vā vaggena vā na kammārahassa vā kammaṃ katan”ti jānanto khiyyati,",
  "pli-tv-bu-vb-pc79:2.3.3": "ummattakassa,",
  "pli-tv-bu-vb-pc79:2.3.4": "ādikammikassāti.",
  "pli-tv-bu-vb-pc79:2.3.5": "Kammapaṭibāhanasikkhāpadaṃ niṭṭhitaṃ navamaṃ."
}