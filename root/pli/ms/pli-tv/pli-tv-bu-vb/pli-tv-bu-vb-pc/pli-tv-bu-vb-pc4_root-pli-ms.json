{
  "pli-tv-bu-vb-pc4:0.1": "Theravāda Vinaya",
  "pli-tv-bu-vb-pc4:0.2": "Mahāvibhaṅga",
  "pli-tv-bu-vb-pc4:0.3": "Pācittiyakaṇḍa",
  "pli-tv-bu-vb-pc4:0.4": "Musāvādavagga",
  "pli-tv-bu-vb-pc4:0.5": "4. Padasodhammasikkhāpada",
  "pli-tv-bu-vb-pc4:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc4:1.2": "Tena kho pana samayena chabbaggiyā bhikkhū upāsake padaso dhammaṃ vācenti.",
  "pli-tv-bu-vb-pc4:1.3": "Upāsakā bhikkhūsu agāravā appatissā asabhāgavuttikā viharanti.",
  "pli-tv-bu-vb-pc4:1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc4:1.5": "“kathañhi nāma chabbaggiyā bhikkhū upāsake padaso dhammaṃ vācessanti.",
  "pli-tv-bu-vb-pc4:1.6": "Upāsakā bhikkhūsu agāravā appatissā asabhāgavuttikā viharantī”ti.",
  "pli-tv-bu-vb-pc4:1.7": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc4:1.8": "“saccaṃ kira tumhe, bhikkhave, upāsake padaso dhammaṃ vācetha;",
  "pli-tv-bu-vb-pc4:1.9": "upāsakā bhikkhūsu agāravā appatissā asabhāgavuttikā viharantī”ti?",
  "pli-tv-bu-vb-pc4:1.10": "“Saccaṃ, bhagavā”ti.",
  "pli-tv-bu-vb-pc4:1.11": "Vigarahi buddho bhagavā …pe…",
  "pli-tv-bu-vb-pc4:1.12": "kathañhi nāma tumhe, moghapurisā, upāsake padaso dhammaṃ vācessatha.",
  "pli-tv-bu-vb-pc4:1.13": "Upāsakā bhikkhūsu agāravā appatissā asabhāgavuttikā viharanti.",
  "pli-tv-bu-vb-pc4:1.14": "Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya …pe…",
  "pli-tv-bu-vb-pc4:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc4:1.16": "“Yo pana bhikkhu anupasampannaṃ padaso dhammaṃ vāceyya pācittiyan”ti.",
  "pli-tv-bu-vb-pc4:2.1.1": "Yo panāti",
  "pli-tv-bu-vb-pc4:2.1.2": "yo yādiso …pe…",
  "pli-tv-bu-vb-pc4:2.1.3": "bhikkhūti",
  "pli-tv-bu-vb-pc4:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc4:2.1.5": "Anupasampanno nāma",
  "pli-tv-bu-vb-pc4:2.1.6": "bhikkhuñca bhikkhuniñca ṭhapetvā avaseso anupasampanno nāma.",
  "pli-tv-bu-vb-pc4:2.1.7": "Padaso nāma",
  "pli-tv-bu-vb-pc4:2.1.8": "padaṃ, anupadaṃ, anvakkharaṃ, anubyañjanaṃ.",
  "pli-tv-bu-vb-pc4:2.1.9": "Padaṃ nāma",
  "pli-tv-bu-vb-pc4:2.1.10": "ekato paṭṭhapetvā ekato osāpenti.",
  "pli-tv-bu-vb-pc4:2.1.11": "Anupadaṃ nāma",
  "pli-tv-bu-vb-pc4:2.1.12": "pāṭekkaṃ paṭṭhapetvā ekato osāpenti.",
  "pli-tv-bu-vb-pc4:2.1.13": "Anvakkharaṃ nāma",
  "pli-tv-bu-vb-pc4:2.1.14": "“rūpaṃ aniccan”ti vuccamāno, “run”ti opāteti.",
  "pli-tv-bu-vb-pc4:2.1.15": "Anubyañjanaṃ nāma",
  "pli-tv-bu-vb-pc4:2.1.16": "“rūpaṃ aniccan”ti vuccamāno, “vedanā aniccā”ti saddaṃ nicchāreti.",
  "pli-tv-bu-vb-pc4:2.1.17": "Yañca padaṃ, yañca anupadaṃ, yañca anvakkharaṃ, yañca anubyañjanaṃ—",
  "pli-tv-bu-vb-pc4:2.1.18": "sabbametaṃ padaso nāma.",
  "pli-tv-bu-vb-pc4:2.1.19": "Dhammo nāma",
  "pli-tv-bu-vb-pc4:2.1.20": "buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.",
  "pli-tv-bu-vb-pc4:2.1.21": "Vāceyyāti",
  "pli-tv-bu-vb-pc4:2.1.22": "padena vāceti, pade pade āpatti pācittiyassa.",
  "pli-tv-bu-vb-pc4:2.1.23": "Akkharāya vāceti, akkharakkharāya āpatti pācittiyassa.",
  "pli-tv-bu-vb-pc4:2.2.1": "Anupasampanne anupasampannasaññī padaso dhammaṃ vāceti, āpatti pācittiyassa.",
  "pli-tv-bu-vb-pc4:2.2.2": "Anupasampanne vematiko padaso dhammaṃ vāceti, āpatti pācittiyassa.",
  "pli-tv-bu-vb-pc4:2.2.3": "Anupasampanne upasampannasaññī padaso dhammaṃ vāceti, āpatti pācittiyassa.",
  "pli-tv-bu-vb-pc4:2.2.4": "Upasampanne anupasampannasaññī, āpatti dukkaṭassa.",
  "pli-tv-bu-vb-pc4:2.2.5": "Upasampanne vematiko, āpatti dukkaṭassa.",
  "pli-tv-bu-vb-pc4:2.2.6": "Upasampanne upasampannasaññī, anāpatti.",
  "pli-tv-bu-vb-pc4:2.3.1": "Anāpatti—",
  "pli-tv-bu-vb-pc4:2.3.2": "ekato uddisāpento,",
  "pli-tv-bu-vb-pc4:2.3.3": "ekato sajjhāyaṃ karonto,",
  "pli-tv-bu-vb-pc4:2.3.4": "yebhuyyena paguṇaṃ ganthaṃ bhaṇantaṃ opāteti,",
  "pli-tv-bu-vb-pc4:2.3.5": "osārentaṃ opāteti,",
  "pli-tv-bu-vb-pc4:2.3.6": "ummattakassa,",
  "pli-tv-bu-vb-pc4:2.3.7": "ādikammikassāti.",
  "pli-tv-bu-vb-pc4:2.3.8": "Padasodhammasikkhāpadaṃ niṭṭhitaṃ catutthaṃ."
}