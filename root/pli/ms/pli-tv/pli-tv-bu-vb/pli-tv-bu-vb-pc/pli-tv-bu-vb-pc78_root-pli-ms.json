{
  "pli-tv-bu-vb-pc78:0.1": "Theravāda Vinaya",
  "pli-tv-bu-vb-pc78:0.2": "Mahāvibhaṅga",
  "pli-tv-bu-vb-pc78:0.3": "Pācittiyakaṇḍa",
  "pli-tv-bu-vb-pc78:0.4": "Sahadhammikavagga",
  "pli-tv-bu-vb-pc78:0.5": "78. Upassutisikkhāpada",
  "pli-tv-bu-vb-pc78:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc78:1.2": "Tena kho pana samayena chabbaggiyā bhikkhū pesalehi bhikkhūhi saddhiṃ bhaṇḍanti.",
  "pli-tv-bu-vb-pc78:1.3": "Pesalā bhikkhū evaṃ vadanti—",
  "pli-tv-bu-vb-pc78:1.4": "“alajjino ime, āvuso, chabbaggiyā bhikkhū.",
  "pli-tv-bu-vb-pc78:1.5": "Na sakkā imehi saha bhaṇḍitun”ti.",
  "pli-tv-bu-vb-pc78:1.6": "Chabbaggiyā bhikkhū evaṃ vadanti—",
  "pli-tv-bu-vb-pc78:1.7": "“kissa tumhe, āvuso, amhe alajjivādena pāpethā”ti?",
  "pli-tv-bu-vb-pc78:1.8": "“Kahaṃ pana tumhe, āvuso, assutthā”ti?",
  "pli-tv-bu-vb-pc78:1.9": "“Mayaṃ āyasmantānaṃ upassutiṃ tiṭṭhamhā”ti.",
  "pli-tv-bu-vb-pc78:1.10": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc78:1.11": "“kathañhi nāma chabbaggiyā bhikkhū bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissantī”ti …pe…",
  "pli-tv-bu-vb-pc78:1.12": "“saccaṃ kira tumhe, bhikkhave, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhathā”ti?",
  "pli-tv-bu-vb-pc78:1.13": "“Saccaṃ, bhagavā”ti.",
  "pli-tv-bu-vb-pc78:1.14": "Vigarahi buddho bhagavā …pe…",
  "pli-tv-bu-vb-pc78:1.15": "kathañhi nāma tumhe, moghapurisā, bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭhissatha.",
  "pli-tv-bu-vb-pc78:1.16": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc78:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc78:1.18": "“Yo pana bhikkhu bhikkhūnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya—‘yaṃ ime bhaṇissanti taṃ sossāmī’ti etadeva paccayaṃ karitvā anaññaṃ, pācittiyan”ti.",
  "pli-tv-bu-vb-pc78:2.1.1": "Yo panāti",
  "pli-tv-bu-vb-pc78:2.1.2": "yo yādiso …pe…",
  "pli-tv-bu-vb-pc78:2.1.3": "bhikkhūti",
  "pli-tv-bu-vb-pc78:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc78:2.1.5": "Bhikkhūnanti",
  "pli-tv-bu-vb-pc78:2.1.6": "aññesaṃ bhikkhūnaṃ.",
  "pli-tv-bu-vb-pc78:2.1.7": "Bhaṇḍanajātānaṃ kalahajātānaṃ vivādāpannānanti",
  "pli-tv-bu-vb-pc78:2.1.8": "adhikaraṇajātānaṃ.",
  "pli-tv-bu-vb-pc78:2.1.9": "Upassutiṃ tiṭṭheyyāti",
  "pli-tv-bu-vb-pc78:2.1.10": "“imesaṃ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa.",
  "pli-tv-bu-vb-pc78:2.1.11": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.12": "Pacchato gacchanto turito gacchati sossāmīti, āpatti dukkaṭassa.",
  "pli-tv-bu-vb-pc78:2.1.13": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.14": "Purato gacchanto ohiyyati sossāmīti, āpatti dukkaṭassa.",
  "pli-tv-bu-vb-pc78:2.1.15": "Yattha ṭhito suṇāti, āpatti pācittiyassa.",
  "pli-tv-bu-vb-pc78:2.1.16": "Bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā mantentaṃ ukkāsitabbaṃ, vijānāpetabbaṃ, no ce ukkāseyya vā vijānāpeyya vā, āpatti pācittiyassa.",
  "pli-tv-bu-vb-pc78:2.1.17": "Etadeva paccayaṃ karitvā anaññanti",
  "pli-tv-bu-vb-pc78:2.1.18": "na añño koci paccayo hoti upassutiṃ tiṭṭhituṃ.",
  "pli-tv-bu-vb-pc78:2.2.1": "Upasampanne upasampannasaññī upassutiṃ tiṭṭhati, āpatti pācittiyassa.",
  "pli-tv-bu-vb-pc78:2.2.2": "Upasampanne vematiko upassutiṃ tiṭṭhati, āpatti pācittiyassa.",
  "pli-tv-bu-vb-pc78:2.2.3": "Upasampanne anupasampannasaññī upassutiṃ tiṭṭhati, āpatti pācittiyassa.",
  "pli-tv-bu-vb-pc78:2.2.4": "Anupasampannassa upassutiṃ tiṭṭhati, āpatti dukkaṭassa.",
  "pli-tv-bu-vb-pc78:2.2.5": "Anupasampanne upasampannasaññī, āpatti dukkaṭassa.",
  "pli-tv-bu-vb-pc78:2.2.6": "Anupasampanne vematiko, āpatti dukkaṭassa.",
  "pli-tv-bu-vb-pc78:2.2.7": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc78:2.3.1": "Anāpatti—",
  "pli-tv-bu-vb-pc78:2.3.2": "“imesaṃ sutvā oramissāmi viramissāmi vūpasamissāmi attānaṃ parimocessāmī”ti gacchati,",
  "pli-tv-bu-vb-pc78:2.3.3": "ummattakassa,",
  "pli-tv-bu-vb-pc78:2.3.4": "ādikammikassāti.",
  "pli-tv-bu-vb-pc78:2.3.5": "Upassutisikkhāpadaṃ niṭṭhitaṃ aṭṭhamaṃ."
}