{
  "pli-tv-bu-vb-pc66:0.1": "Theravāda Vinaya",
  "pli-tv-bu-vb-pc66:0.2": "Mahāvibhaṅga",
  "pli-tv-bu-vb-pc66:0.3": "Pācittiyakaṇḍa",
  "pli-tv-bu-vb-pc66:0.4": "Sappāṇakavagga",
  "pli-tv-bu-vb-pc66:0.5": "66. Theyyasatthasikkhāpada",
  "pli-tv-bu-vb-pc66:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc66:1.2": "Tena kho pana samayena aññataro sattho rājagahā paṭiyālokaṃ gantukāmo hoti.",
  "pli-tv-bu-vb-pc66:1.3": "Aññataro bhikkhu te manusse etadavoca—",
  "pli-tv-bu-vb-pc66:1.4": "“ahampāyasmantehi saddhiṃ gamissāmī”ti.",
  "pli-tv-bu-vb-pc66:1.5": "“Mayaṃ kho, bhante, suṅkaṃ pariharissāmā”ti.",
  "pli-tv-bu-vb-pc66:1.6": "“Pajānāthāvuso”ti.",
  "pli-tv-bu-vb-pc66:1.7": "Assosuṃ kho kammiyā—",
  "pli-tv-bu-vb-pc66:1.8": "“sattho kira suṅkaṃ pariharissatī”ti.",
  "pli-tv-bu-vb-pc66:1.9": "Te magge pariyuṭṭhiṃsu.",
  "pli-tv-bu-vb-pc66:1.10": "Atha kho te kammiyā taṃ satthaṃ gahetvā acchinditvā taṃ bhikkhuṃ etadavocuṃ—",
  "pli-tv-bu-vb-pc66:1.11": "“kissa tvaṃ, bhante, jānaṃ theyyasatthena saddhiṃ gacchasī”ti?",
  "pli-tv-bu-vb-pc66:1.12": "Palibundhetvā muñciṃsu.",
  "pli-tv-bu-vb-pc66:1.13": "Atha kho so bhikkhu sāvatthiṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc66:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc66:1.15": "“kathañhi nāma bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjissatī”ti …pe…",
  "pli-tv-bu-vb-pc66:1.16": "“saccaṃ kira tvaṃ, bhikkhu, jānaṃ theyyasatthena saddhiṃ saṃvidhāya ekaddhānamaggaṃ paṭipajjasī”ti?",
  "pli-tv-bu-vb-pc66:1.17": "“Saccaṃ, bhagavā”ti.",
  "pli-tv-bu-vb-pc66:1.18": "Vigarahi buddho bhagavā …pe…",
  "pli-tv-bu-vb-pc66:1.19": "kathañhi nāma tvaṃ, moghapurisa, jānaṃ theyyasatthena saddhiṃ saṃvidhāya ekaddhānamaggaṃ paṭipajjissasi.",
  "pli-tv-bu-vb-pc66:1.20": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc66:1.21": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc66:1.22": "“Yo pana bhikkhu jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc66:2.1.1": "Yo panāti",
  "pli-tv-bu-vb-pc66:2.1.2": "yo yādiso …pe…",
  "pli-tv-bu-vb-pc66:2.1.3": "bhikkhūti",
  "pli-tv-bu-vb-pc66:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc66:2.1.5": "Jānāti nāma",
  "pli-tv-bu-vb-pc66:2.1.6": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc66:2.1.7": "Theyyasattho nāma",
  "pli-tv-bu-vb-pc66:2.1.8": "corā katakammā vā honti akatakammā vā, rājānaṃ vā theyyaṃ gacchanti suṅkaṃ vā pariharanti.",
  "pli-tv-bu-vb-pc66:2.1.9": "Saddhinti",
  "pli-tv-bu-vb-pc66:2.1.10": "ekato.",
  "pli-tv-bu-vb-pc66:2.1.11": "Saṃvidhāyāti—",
  "pli-tv-bu-vb-pc66:2.1.12": "“gacchāmāvuso, gacchāma, bhante; gacchāma, bhante, gacchāmāvuso, ajja vā hiyyo vā pare vā gacchāmā”ti saṃvidahati, āpatti dukkaṭassa.",
  "pli-tv-bu-vb-pc66:2.1.13": "Antamaso gāmantarampīti",
  "pli-tv-bu-vb-pc66:2.1.14": "kukkuṭasampāte gāme gāmantare gāmantare āpatti pācittiyassa.",
  "pli-tv-bu-vb-pc66:2.1.15": "Agāmake araññe addhayojane addhayojane āpatti pācittiyassa.",
  "pli-tv-bu-vb-pc66:2.2.1": "Theyyasatthe theyyasatthasaññī saṃvidhāya ekaddhānamaggaṃ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc66:2.2.2": "Theyyasatthe vematiko saṃvidhāya ekaddhānamaggaṃ paṭipajjati, antamaso gāmantarampi, āpatti dukkaṭassa.",
  "pli-tv-bu-vb-pc66:2.2.3": "Theyyasatthe atheyyasatthasaññī saṃvidhāya ekaddhānamaggaṃ paṭipajjati, antamaso gāmantarampi, anāpatti.",
  "pli-tv-bu-vb-pc66:2.2.4": "Bhikkhu saṃvidahati, manussā na saṃvidahanti, āpatti dukkaṭassa.",
  "pli-tv-bu-vb-pc66:2.2.5": "Atheyyasatthe theyyasatthasaññī, āpatti dukkaṭassa.",
  "pli-tv-bu-vb-pc66:2.2.6": "Atheyyasatthe vematiko, āpatti dukkaṭassa.",
  "pli-tv-bu-vb-pc66:2.2.7": "Atheyyasatthe atheyyasatthasaññī anāpatti.",
  "pli-tv-bu-vb-pc66:2.3.1": "Anāpatti—",
  "pli-tv-bu-vb-pc66:2.3.2": "asaṃvidahitvā gacchati,",
  "pli-tv-bu-vb-pc66:2.3.3": "manussā saṃvidahanti bhikkhu na saṃvidahati,",
  "pli-tv-bu-vb-pc66:2.3.4": "visaṅketena gacchati,",
  "pli-tv-bu-vb-pc66:2.3.5": "āpadāsu,",
  "pli-tv-bu-vb-pc66:2.3.6": "ummattakassa,",
  "pli-tv-bu-vb-pc66:2.3.7": "ādikammikassāti.",
  "pli-tv-bu-vb-pc66:2.3.8": "Theyyasatthasikkhāpadaṃ niṭṭhitaṃ chaṭṭhaṃ."
}