{
  "pli-tv-bu-vb-pc56:0.1": "Theravāda Vinaya",
  "pli-tv-bu-vb-pc56:0.2": "Mahāvibhaṅga",
  "pli-tv-bu-vb-pc56:0.3": "Pācittiyakaṇḍa",
  "pli-tv-bu-vb-pc56:0.4": "Surāpānavagga",
  "pli-tv-bu-vb-pc56:0.5": "56. Jotikasikkhāpada",
  "pli-tv-bu-vb-pc56:1.1.1": "Tena samayena buddho bhagavā bhaggesu viharati susumāragire bhesakaḷāvane migadāye.",
  "pli-tv-bu-vb-pc56:1.1.2": "Tena kho pana samayena bhikkhū hemantike kāle aññataraṃ mahantaṃ susirakaṭṭhaṃ jotiṃ samādahitvā visibbesuṃ.",
  "pli-tv-bu-vb-pc56:1.1.3": "Tasmiñca susire kaṇhasappo agginā santatto nikkhamitvā bhikkhū paripātesi.",
  "pli-tv-bu-vb-pc56:1.1.4": "Bhikkhū tahaṃ tahaṃ upadhāviṃsu.",
  "pli-tv-bu-vb-pc56:1.1.5": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc56:1.1.6": "“kathañhi nāma bhikkhū jotiṃ samādahitvā visibbessantī”ti …pe…",
  "pli-tv-bu-vb-pc56:1.1.7": "“saccaṃ kira, bhikkhave, bhikkhū jotiṃ samādahitvā visibbentī”ti?",
  "pli-tv-bu-vb-pc56:1.1.8": "“Saccaṃ, bhagavā”ti.",
  "pli-tv-bu-vb-pc56:1.1.9": "Vigarahi buddho bhagavā …pe…",
  "pli-tv-bu-vb-pc56:1.1.10": "kathañhi nāma te, bhikkhave, moghapurisā jotiṃ samādahitvā visibbessanti.",
  "pli-tv-bu-vb-pc56:1.1.11": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc56:1.1.12": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc56:1.1.13": "“Yo pana bhikkhu visibbanāpekkho jotiṃ samādaheyya vā samādahāpeyya vā, pācittiyan”ti.",
  "pli-tv-bu-vb-pc56:1.1.14": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc56:1.2.1": "Tena kho pana samayena bhikkhū gilānā honti.",
  "pli-tv-bu-vb-pc56:1.2.2": "Gilānapucchakā bhikkhū gilāne bhikkhū etadavocuṃ—",
  "pli-tv-bu-vb-pc56:1.2.3": "“kaccāvuso, khamanīyaṃ, kacci yāpanīyan”ti?",
  "pli-tv-bu-vb-pc56:1.2.4": "“Pubbe mayaṃ, āvuso, jotiṃ samādahitvā visibbema;",
  "pli-tv-bu-vb-pc56:1.2.5": "tena no phāsu hoti.",
  "pli-tv-bu-vb-pc56:1.2.6": "Idāni pana ‘bhagavatā paṭikkhittan’ti kukkuccāyantā na visibbema, tena no na phāsu hotī”ti.",
  "pli-tv-bu-vb-pc56:1.2.7": "Bhagavato etamatthaṃ ārocesuṃ …pe…",
  "pli-tv-bu-vb-pc56:1.2.8": "anujānāmi, bhikkhave, gilānena bhikkhunā jotiṃ samādahitvā vā samādahāpetvā vā visibbetuṃ.",
  "pli-tv-bu-vb-pc56:1.2.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc56:1.2.10": "“Yo pana bhikkhu agilāno visibbanāpekkho jotiṃ samādaheyya vā samādahāpeyya vā, pācittiyan”ti.",
  "pli-tv-bu-vb-pc56:1.2.11": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc56:2.1": "Tena kho pana samayena bhikkhū padīpepi jotikepi jantāgharepi kukkuccāyanti.",
  "pli-tv-bu-vb-pc56:2.2": "Bhagavato etamatthaṃ ārocesuṃ …pe…",
  "pli-tv-bu-vb-pc56:2.3": "anujānāmi, bhikkhave, tathārūpappaccayā jotiṃ samādahituṃ samādahāpetuṃ.",
  "pli-tv-bu-vb-pc56:2.4": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc56:2.5": "“Yo pana bhikkhu agilāno visibbanāpekkho jotiṃ samādaheyya vā samādahāpeyya vā, aññatra tathārūpappaccayā, pācittiyan”ti.",
  "pli-tv-bu-vb-pc56:3.1.1": "Yo panāti",
  "pli-tv-bu-vb-pc56:3.1.2": "yo yādiso …pe…",
  "pli-tv-bu-vb-pc56:3.1.3": "bhikkhūti",
  "pli-tv-bu-vb-pc56:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc56:3.1.5": "Agilāno nāma",
  "pli-tv-bu-vb-pc56:3.1.6": "yassa vinā agginā phāsu hoti.",
  "pli-tv-bu-vb-pc56:3.1.7": "Gilāno nāma",
  "pli-tv-bu-vb-pc56:3.1.8": "yassa vinā agginā na phāsu hoti.",
  "pli-tv-bu-vb-pc56:3.1.9": "Visibbanāpekkhoti",
  "pli-tv-bu-vb-pc56:3.1.10": "tappitukāmo.",
  "pli-tv-bu-vb-pc56:3.1.11": "Joti nāma",
  "pli-tv-bu-vb-pc56:3.1.12": "aggi vuccati.",
  "pli-tv-bu-vb-pc56:3.1.13": "Samādaheyyāti",
  "pli-tv-bu-vb-pc56:3.1.14": "sayaṃ samādahati, āpatti pācittiyassa.",
  "pli-tv-bu-vb-pc56:3.1.15": "Samādahāpeyyāti",
  "pli-tv-bu-vb-pc56:3.1.16": "aññaṃ āṇāpeti, āpatti pācittiyassa.",
  "pli-tv-bu-vb-pc56:3.1.17": "Sakiṃ āṇatto bahukampi samādahati, āpatti pācittiyassa.",
  "pli-tv-bu-vb-pc56:3.1.18": "Aññatra tathā rūpappaccayāti",
  "pli-tv-bu-vb-pc56:3.1.19": "ṭhapetvā tathārūpappaccayaṃ.",
  "pli-tv-bu-vb-pc56:3.2.1": "Agilāno agilānasaññī visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa.",
  "pli-tv-bu-vb-pc56:3.2.2": "Agilāno vematiko visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa.",
  "pli-tv-bu-vb-pc56:3.2.3": "Agilāno gilānasaññī visibbanāpekkho jotiṃ samādahati vā samādahāpeti vā, aññatra tathārūpappaccayā, āpatti pācittiyassa.",
  "pli-tv-bu-vb-pc56:3.2.4": "Paṭilātaṃ ukkhipati, āpatti dukkaṭassa.",
  "pli-tv-bu-vb-pc56:3.2.5": "Gilāno agilānasaññī, āpatti dukkaṭassa.",
  "pli-tv-bu-vb-pc56:3.2.6": "Gilāno vematiko, āpatti dukkaṭassa.",
  "pli-tv-bu-vb-pc56:3.2.7": "Gilāno gilānasaññī, anāpatti.",
  "pli-tv-bu-vb-pc56:3.3.1": "Anāpatti—",
  "pli-tv-bu-vb-pc56:3.3.2": "gilānassa,",
  "pli-tv-bu-vb-pc56:3.3.3": "aññena kataṃ visibbeti,",
  "pli-tv-bu-vb-pc56:3.3.4": "vītaccitaṅgāraṃ visibbeti,",
  "pli-tv-bu-vb-pc56:3.3.5": "padīpe jotike jantāghare tathārūpappaccayā,",
  "pli-tv-bu-vb-pc56:3.3.6": "āpadāsu,",
  "pli-tv-bu-vb-pc56:3.3.7": "ummattakassa,",
  "pli-tv-bu-vb-pc56:3.3.8": "ādikammikassāti.",
  "pli-tv-bu-vb-pc56:3.3.9": "Jotikasikkhāpadaṃ niṭṭhitaṃ chaṭṭhaṃ."
}