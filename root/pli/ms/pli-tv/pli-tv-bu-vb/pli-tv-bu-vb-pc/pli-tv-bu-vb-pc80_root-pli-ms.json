{
  "pli-tv-bu-vb-pc80:0.1": "Theravāda Vinaya",
  "pli-tv-bu-vb-pc80:0.2": "Mahāvibhaṅga",
  "pli-tv-bu-vb-pc80:0.3": "Pācittiyakaṇḍa",
  "pli-tv-bu-vb-pc80:0.4": "Sahadhammikavagga",
  "pli-tv-bu-vb-pc80:0.5": "80. Chandaṃadatvāgamanasikkhāpada",
  "pli-tv-bu-vb-pc80:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc80:1.2": "Tena kho pana samayena saṃgho sannipatito hoti kenacideva karaṇīyena.",
  "pli-tv-bu-vb-pc80:1.3": "Chabbaggiyā bhikkhū cīvarakammaṃ karontā ekassa chandaṃ adaṃsu.",
  "pli-tv-bu-vb-pc80:1.4": "Atha kho saṃgho “yassatthāya sannipatito taṃ kammaṃ karissāmī”ti ñattiṃ ṭhapesi.",
  "pli-tv-bu-vb-pc80:1.5": "Atha kho so bhikkhu—",
  "pli-tv-bu-vb-pc80:1.6": "“evamevime ekamekassa kammaṃ karonti, kassa tumhe kammaṃ karissathā”ti chandaṃ adatvā uṭṭhāyāsanā pakkāmi.",
  "pli-tv-bu-vb-pc80:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc80:1.8": "“kathañhi nāma bhikkhu saṃghe vinicchayakathāya vattamānāya chandaṃ adatvā uṭṭhāyāsanā pakkamissatī”ti …pe…",
  "pli-tv-bu-vb-pc80:1.9": "“saccaṃ kira tvaṃ, bhikkhu, saṃghe vinicchayakathāya vattamānāya chandaṃ adatvā uṭṭhāyāsanā pakkamasī”ti?",
  "pli-tv-bu-vb-pc80:1.10": "“Saccaṃ, bhagavā”ti.",
  "pli-tv-bu-vb-pc80:1.11": "Vigarahi buddho bhagavā …pe…",
  "pli-tv-bu-vb-pc80:1.12": "kathañhi nāma tvaṃ, moghapurisa, saṃghe vinicchayakathāya vattamānāya chandaṃ adatvā uṭṭhāyāsanā pakkamissasi.",
  "pli-tv-bu-vb-pc80:1.13": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc80:1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc80:1.15": "“Yo pana bhikkhu saṃghe vinicchayakathāya vattamānāya chandaṃ adatvā uṭṭhāyāsanā pakkameyya, pācittiyan”ti.",
  "pli-tv-bu-vb-pc80:2.1.1": "Yo panāti",
  "pli-tv-bu-vb-pc80:2.1.2": "yo yādiso …pe…",
  "pli-tv-bu-vb-pc80:2.1.3": "bhikkhūti",
  "pli-tv-bu-vb-pc80:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc80:2.1.5": "Saṃghe vinicchayakathā nāma",
  "pli-tv-bu-vb-pc80:2.1.6": "vatthu vā ārocitaṃ hoti avinicchitaṃ, ñatti vā ṭhapitā hoti, kammavācā vā vippakatā hoti.",
  "pli-tv-bu-vb-pc80:2.1.7": "Chandaṃ adatvā uṭṭhāyāsanā pakkameyyāti—",
  "pli-tv-bu-vb-pc80:2.1.8": "“kathaṃ idaṃ kammaṃ kuppaṃ assa vaggaṃ assa na kareyyā”ti gacchati, āpatti dukkaṭassa.",
  "pli-tv-bu-vb-pc80:2.1.9": "Parisāya hatthapāsaṃ vijahantassa āpatti dukkaṭassa.",
  "pli-tv-bu-vb-pc80:2.1.10": "Vijahite āpatti pācittiyassa.",
  "pli-tv-bu-vb-pc80:2.2.1": "Dhammakamme dhammakammasaññī chandaṃ adatvā uṭṭhāyāsanā pakkamati, āpatti pācittiyassa.",
  "pli-tv-bu-vb-pc80:2.2.2": "Dhammakamme vematiko chandaṃ adatvā uṭṭhāyāsanā pakkamati, āpatti dukkaṭassa.",
  "pli-tv-bu-vb-pc80:2.2.3": "Dhammakamme adhammakammasaññī chandaṃ adatvā uṭṭhāyāsanā pakkamati, anāpatti.",
  "pli-tv-bu-vb-pc80:2.2.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc80:2.2.5": "Adhammakamme vematiko, āpatti dukkaṭassa.",
  "pli-tv-bu-vb-pc80:2.2.6": "Adhammakamme adhammakammasaññī, anāpatti.",
  "pli-tv-bu-vb-pc80:2.3.1": "Anāpatti—",
  "pli-tv-bu-vb-pc80:2.3.2": "“saṃghassa bhaṇḍanaṃ vā kalaho vā viggaho vā vivādo vā bhavissatī”ti gacchati,",
  "pli-tv-bu-vb-pc80:2.3.3": "“saṃghabhedo vā saṃgharāji vā bhavissatī”ti gacchati,",
  "pli-tv-bu-vb-pc80:2.3.4": "“adhammena vā vaggena vā na kammārahassa vā kammaṃ karissatī”ti gacchati,",
  "pli-tv-bu-vb-pc80:2.3.5": "gilāno gacchati,",
  "pli-tv-bu-vb-pc80:2.3.6": "gilānassa karaṇīyena gacchati,",
  "pli-tv-bu-vb-pc80:2.3.7": "uccārena vā passāvena vā pīḷito gacchati,",
  "pli-tv-bu-vb-pc80:2.3.8": "“na kammaṃ kopetukāmo puna paccāgamissāmī”ti gacchati,",
  "pli-tv-bu-vb-pc80:2.3.9": "ummattakassa,",
  "pli-tv-bu-vb-pc80:2.3.10": "ādikammikassāti.",
  "pli-tv-bu-vb-pc80:2.3.11": "Chandaṃ adatvā gamanasikkhāpadaṃ niṭṭhitaṃ dasamaṃ."
}