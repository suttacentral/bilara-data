{
  "pli-tv-bu-vb-pc38:0.1": "Theravāda Vinaya",
  "pli-tv-bu-vb-pc38:0.2": "Mahāvibhaṅga",
  "pli-tv-bu-vb-pc38:0.3": "Pācittiyakaṇḍa",
  "pli-tv-bu-vb-pc38:0.4": "Bhojanavagga",
  "pli-tv-bu-vb-pc38:0.5": "38. Sannidhikārakasikkhāpada",
  "pli-tv-bu-vb-pc38:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc38:1.2": "Tena kho pana samayena āyasmato ānandassa upajjhāyo āyasmā belaṭṭhasīso araññe viharati.",
  "pli-tv-bu-vb-pc38:1.3": "So piṇḍāya caritvā sukkhakuraṃ ārāmaṃ haritvā sukkhāpetvā nikkhipati.",
  "pli-tv-bu-vb-pc38:1.4": "Yadā āhārena attho hoti, tadā udakena temetvā temetvā bhuñjati, cirena gāmaṃ piṇḍāya pavisati.",
  "pli-tv-bu-vb-pc38:1.5": "Bhikkhū āyasmantaṃ belaṭṭhasīsaṃ etadavocuṃ—",
  "pli-tv-bu-vb-pc38:1.6": "“kissa tvaṃ, āvuso, cirena gāmaṃ piṇḍāya pavisasī”ti?",
  "pli-tv-bu-vb-pc38:1.7": "Atha kho āyasmā belaṭṭhasīso bhikkhūnaṃ etamatthaṃ ārocesi.",
  "pli-tv-bu-vb-pc38:1.8": "“Kiṃ pana tvaṃ, āvuso, sannidhikārakaṃ bhojanaṃ bhuñjasī”ti?",
  "pli-tv-bu-vb-pc38:1.9": "“Evamāvuso”ti.",
  "pli-tv-bu-vb-pc38:1.10": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc38:1.11": "“kathañhi nāma āyasmā belaṭṭhasīso sannidhikārakaṃ bhojanaṃ bhuñjissatī”ti …pe…",
  "pli-tv-bu-vb-pc38:1.12": "“saccaṃ kira tvaṃ, belaṭṭhasīsa, sannidhikārakaṃ bhojanaṃ bhuñjasī”ti?",
  "pli-tv-bu-vb-pc38:1.13": "“Saccaṃ, bhagavā”ti.",
  "pli-tv-bu-vb-pc38:1.14": "Vigarahi buddho bhagavā …pe…",
  "pli-tv-bu-vb-pc38:1.15": "kathañhi nāma tvaṃ, belaṭṭhasīsa, sannidhikārakaṃ bhojanaṃ bhuñjissasi.",
  "pli-tv-bu-vb-pc38:1.16": "Netaṃ, belaṭṭhasīsa, appasannānaṃ vā pasādāya …pe…",
  "pli-tv-bu-vb-pc38:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc38:1.18": "“Yo pana bhikkhu sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyan”ti.",
  "pli-tv-bu-vb-pc38:2.1.1": "Yo panāti",
  "pli-tv-bu-vb-pc38:2.1.2": "yo yādiso …pe…",
  "pli-tv-bu-vb-pc38:2.1.3": "bhikkhūti",
  "pli-tv-bu-vb-pc38:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc38:2.1.5": "Sannidhikārakaṃ nāma",
  "pli-tv-bu-vb-pc38:2.1.6": "ajja paṭiggahitaṃ aparajju khāditaṃ hoti.",
  "pli-tv-bu-vb-pc38:2.1.7": "Khādanīyaṃ nāma",
  "pli-tv-bu-vb-pc38:2.1.8": "pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pc38:2.1.9": "Bhojanīyaṃ nāma",
  "pli-tv-bu-vb-pc38:2.1.10": "pañca bhojanāni—odano, kummāso, sattu, maccho, maṃsaṃ.",
  "pli-tv-bu-vb-pc38:2.1.11": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc38:2.1.12": "Ajjhohāre ajjhohāre āpatti pācittiyassa.",
  "pli-tv-bu-vb-pc38:2.2.1": "Sannidhikārake sannidhikārakasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.2": "Sannidhikārake vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.3": "Sannidhikārake asannidhikārakasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc38:2.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pc38:2.2.5": "Ajjhohāre ajjhohāre āpatti dukkaṭassa.",
  "pli-tv-bu-vb-pc38:2.2.6": "Asannidhikārake sannidhikārakasaññī, āpatti dukkaṭassa.",
  "pli-tv-bu-vb-pc38:2.2.7": "Asannidhikārake vematiko, āpatti dukkaṭassa.",
  "pli-tv-bu-vb-pc38:2.2.8": "Asannidhikārake asannidhikārakasaññī, anāpatti.",
  "pli-tv-bu-vb-pc38:2.3.1": "Anāpatti—",
  "pli-tv-bu-vb-pc38:2.3.2": "yāvakālikaṃ yāvakāle nidahitvā bhuñjati,",
  "pli-tv-bu-vb-pc38:2.3.3": "yāmakālikaṃ yāme nidahitvā bhuñjati,",
  "pli-tv-bu-vb-pc38:2.3.4": "sattāhakālikaṃ sattāhaṃ nidahitvā bhuñjati,",
  "pli-tv-bu-vb-pc38:2.3.5": "yāvajīvikaṃ sati paccaye paribhuñjati,",
  "pli-tv-bu-vb-pc38:2.3.6": "ummattakassa,",
  "pli-tv-bu-vb-pc38:2.3.7": "ādikammikassāti.",
  "pli-tv-bu-vb-pc38:2.3.8": "Sannidhikārakasikkhāpadaṃ niṭṭhitaṃ aṭṭhamaṃ."
}