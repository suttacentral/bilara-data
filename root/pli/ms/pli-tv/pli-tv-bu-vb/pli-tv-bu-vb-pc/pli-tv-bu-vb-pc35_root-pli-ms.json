{
  "pli-tv-bu-vb-pc35:0.1": "Theravāda Vinaya",
  "pli-tv-bu-vb-pc35:0.2": "Mahāvibhaṅga",
  "pli-tv-bu-vb-pc35:0.3": "Pācittiyakaṇḍa",
  "pli-tv-bu-vb-pc35:0.4": "Bhojanavagga",
  "pli-tv-bu-vb-pc35:0.5": "35. Pavāraṇāsikkhāpada",
  "pli-tv-bu-vb-pc35:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc35:1.2": "Tena kho pana samayena aññataro brāhmaṇo bhikkhū nimantetvā bhojesi.",
  "pli-tv-bu-vb-pc35:1.3": "Bhikkhū bhuttāvī pavāritā ñātikulāni gantvā ekacce bhuñjiṃsu ekacce piṇḍapātaṃ ādāya agamaṃsu.",
  "pli-tv-bu-vb-pc35:1.4": "Atha kho so brāhmaṇo paṭivissake etadavoca—",
  "pli-tv-bu-vb-pc35:1.5": "“bhikkhū mayā, ayyā, santappitā.",
  "pli-tv-bu-vb-pc35:1.6": "Etha, tumhepi santappessāmī”ti.",
  "pli-tv-bu-vb-pc35:1.7": "Te evamāhaṃsu—“kiṃ tvaṃ, ayyo, amhe santappessasi?",
  "pli-tv-bu-vb-pc35:1.8": "Yepi tayā nimantitā tepi amhākaṃ gharāni āgantvā ekacce bhuñjiṃsu ekacce piṇḍapātaṃ ādāya agamaṃsū”ti.",
  "pli-tv-bu-vb-pc35:1.9": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-pc35:1.10": "“kathañhi nāma bhadantā amhākaṃ ghare bhuñjitvā aññatra bhuñjissanti.",
  "pli-tv-bu-vb-pc35:1.11": "Na cāhaṃ paṭibalo yāvadatthaṃ dātun”ti.",
  "pli-tv-bu-vb-pc35:1.12": "Assosuṃ kho bhikkhū tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-pc35:1.13": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc35:1.14": "“kathañhi nāma bhikkhū bhuttāvī pavāritā aññatra bhuñjissantī”ti …pe…",
  "pli-tv-bu-vb-pc35:1.15": "“saccaṃ kira, bhikkhave, bhikkhū bhuttāvī pavāritā aññatra bhuñjantī”ti?",
  "pli-tv-bu-vb-pc35:1.16": "“Saccaṃ, bhagavā”ti.",
  "pli-tv-bu-vb-pc35:1.17": "Vigarahi buddho bhagavā …pe…",
  "pli-tv-bu-vb-pc35:1.18": "kathañhi nāma te, bhikkhave, moghapurisā bhuttāvī pavāritā aññatra bhuñjissanti.",
  "pli-tv-bu-vb-pc35:1.19": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc35:1.20": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc35:1.21": "“Yo pana bhikkhu bhuttāvī pavārito khādanīyaṃ vā bhojanīyaṃ vā khādeyya vā bhuñjeyya vā, pācittiyan”ti.",
  "pli-tv-bu-vb-pc35:1.22": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc35:2.1": "Tena kho pana samayena bhikkhū gilānānaṃ bhikkhūnaṃ paṇīte piṇḍapāte nīharanti.",
  "pli-tv-bu-vb-pc35:2.2": "Gilānā na cittarūpaṃ bhuñjanti.",
  "pli-tv-bu-vb-pc35:2.3": "Tāni bhikkhū chaṭṭenti.",
  "pli-tv-bu-vb-pc35:2.4": "Assosi kho bhagavā uccāsaddaṃ mahāsaddaṃ kākoravasaddaṃ.",
  "pli-tv-bu-vb-pc35:2.5": "Sutvāna āyasmantaṃ ānandaṃ āmantesi—",
  "pli-tv-bu-vb-pc35:2.6": "“kiṃ nu kho so, ānanda, uccāsaddo mahāsaddo kākoravasaddo”ti?",
  "pli-tv-bu-vb-pc35:2.7": "Atha kho āyasmā ānando bhagavato etamatthaṃ ārocesi.",
  "pli-tv-bu-vb-pc35:2.8": "“Bhuñjeyyuṃ panānanda, bhikkhū gilānātirittan”ti.",
  "pli-tv-bu-vb-pc35:2.9": "“Na bhuñjeyyuṃ, bhagavā”ti.",
  "pli-tv-bu-vb-pc35:2.10": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc35:2.11": "“anujānāmi, bhikkhave, gilānassa ca agilānassa ca atirittaṃ bhuñjituṃ.",
  "pli-tv-bu-vb-pc35:2.12": "Evañca pana, bhikkhave, atirittaṃ kātabbaṃ—",
  "pli-tv-bu-vb-pc35:2.13": "‘alametaṃ sabban’ti.",
  "pli-tv-bu-vb-pc35:2.14": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc35:2.15": "“Yo pana bhikkhu bhuttāvī pavārito anatirittaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyan”ti.",
  "pli-tv-bu-vb-pc35:3.1.1": "Yo panāti",
  "pli-tv-bu-vb-pc35:3.1.2": "yo yādiso …pe…",
  "pli-tv-bu-vb-pc35:3.1.3": "bhikkhūti",
  "pli-tv-bu-vb-pc35:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc35:3.1.5": "Bhuttāvī nāma",
  "pli-tv-bu-vb-pc35:3.1.6": "pañcannaṃ bhojanānaṃ aññataraṃ bhojanaṃ antamaso kusaggenapi bhuttaṃ hoti.",
  "pli-tv-bu-vb-pc35:3.1.7": "Pavārito nāma",
  "pli-tv-bu-vb-pc35:3.1.8": "asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati.",
  "pli-tv-bu-vb-pc35:3.1.9": "Anatirittaṃ nāma",
  "pli-tv-bu-vb-pc35:3.1.10": "akappiyakataṃ hoti,",
  "pli-tv-bu-vb-pc35:3.1.11": "appaṭiggahitakataṃ hoti,",
  "pli-tv-bu-vb-pc35:3.1.12": "anuccāritakataṃ hoti,",
  "pli-tv-bu-vb-pc35:3.1.13": "ahatthapāse kataṃ hoti,",
  "pli-tv-bu-vb-pc35:3.1.14": "abhuttāvinā kataṃ hoti,",
  "pli-tv-bu-vb-pc35:3.1.15": "bhuttāvinā pavāritena āsanā vuṭṭhitena kataṃ hoti,",
  "pli-tv-bu-vb-pc35:3.1.16": "“alametaṃ sabban”ti avuttaṃ hoti,",
  "pli-tv-bu-vb-pc35:3.1.17": "na gilānātirittaṃ hoti—",
  "pli-tv-bu-vb-pc35:3.1.18": "etaṃ anatirittaṃ nāma.",
  "pli-tv-bu-vb-pc35:3.1.19": "Atirittaṃ nāma",
  "pli-tv-bu-vb-pc35:3.1.20": "kappiyakataṃ hoti,",
  "pli-tv-bu-vb-pc35:3.1.21": "paṭiggahitakataṃ hoti,",
  "pli-tv-bu-vb-pc35:3.1.22": "uccāritakataṃ hoti,",
  "pli-tv-bu-vb-pc35:3.1.23": "hatthapāse kataṃ hoti,",
  "pli-tv-bu-vb-pc35:3.1.24": "bhuttāvinā kataṃ hoti,",
  "pli-tv-bu-vb-pc35:3.1.25": "bhuttāvinā pavāritena āsanā avuṭṭhitena kataṃ hoti,",
  "pli-tv-bu-vb-pc35:3.1.26": "“alametaṃ sabban”ti vuttaṃ hoti,",
  "pli-tv-bu-vb-pc35:3.1.27": "gilānātirittaṃ hoti—",
  "pli-tv-bu-vb-pc35:3.1.28": "etaṃ atirittaṃ nāma.",
  "pli-tv-bu-vb-pc35:3.1.29": "Khādanīyaṃ nāma",
  "pli-tv-bu-vb-pc35:3.1.30": "pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pc35:3.1.31": "Bhojanīyaṃ nāma",
  "pli-tv-bu-vb-pc35:3.1.32": "pañca bhojanāni— odano, kummāso, sattu, maccho, maṃsaṃ.",
  "pli-tv-bu-vb-pc35:3.1.33": "“Khādissāmi bhuñjissāmī”ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.",
  "pli-tv-bu-vb-pc35:3.2.1": "Anatiritte anatirittasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.2": "Anatiritte vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.3": "Anatiritte atirittasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc35:3.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pc35:3.2.5": "Ajjhohāre ajjhohāre āpatti dukkaṭassa.",
  "pli-tv-bu-vb-pc35:3.2.6": "Atiritte anatirittasaññī, āpatti dukkaṭassa.",
  "pli-tv-bu-vb-pc35:3.2.7": "Atiritte vematiko, āpatti dukkaṭassa.",
  "pli-tv-bu-vb-pc35:3.2.8": "Atiritte atirittasaññī, anāpatti.",
  "pli-tv-bu-vb-pc35:3.3.1": "Anāpatti—",
  "pli-tv-bu-vb-pc35:3.3.2": "atirittaṃ kārāpetvā bhuñjati,",
  "pli-tv-bu-vb-pc35:3.3.3": "“atirittaṃ kārāpetvā bhuñjissāmī”ti paṭiggaṇhāti,",
  "pli-tv-bu-vb-pc35:3.3.4": "aññassatthāya haranto gacchati,",
  "pli-tv-bu-vb-pc35:3.3.5": "gilānassa sesakaṃ bhuñjati,",
  "pli-tv-bu-vb-pc35:3.3.6": "yāmakālikaṃ sattāhakālikaṃ yāvajīvikaṃ sati paccaye paribhuñjati,",
  "pli-tv-bu-vb-pc35:3.3.7": "ummattakassa,",
  "pli-tv-bu-vb-pc35:3.3.8": "ādikammikassāti.",
  "pli-tv-bu-vb-pc35:3.3.9": "Pavāraṇāsikkhāpadaṃ niṭṭhitaṃ pañcamaṃ."
}