{
  "pli-tv-bu-vb-pc31:0.1": "Theravāda Vinaya",
  "pli-tv-bu-vb-pc31:0.2": "Mahāvibhaṅga",
  "pli-tv-bu-vb-pc31:0.3": "Pācittiyakaṇḍa",
  "pli-tv-bu-vb-pc31:0.4": "Bhojanavagga",
  "pli-tv-bu-vb-pc31:0.5": "31. Āvasathapiṇḍasikkhāpada",
  "pli-tv-bu-vb-pc31:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc31:1.2": "Tena kho pana samayena sāvatthiyā avidūre aññatarassa pūgassa āvasathapiṇḍo paññatto hoti.",
  "pli-tv-bu-vb-pc31:1.3": "Chabbaggiyā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisitvā piṇḍaṃ alabhamānā āvasathaṃ agamaṃsu.",
  "pli-tv-bu-vb-pc31:1.4": "Manussā—“cirassampi bhadantā āgatā”ti sakkaccaṃ parivisiṃsu.",
  "pli-tv-bu-vb-pc31:1.5": "Atha kho chabbaggiyā bhikkhū dutiyampi divasaṃ …pe… tatiyampi divasaṃ pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisitvā piṇḍaṃ alabhamānā āvasathaṃ gantvā bhuñjiṃsu.",
  "pli-tv-bu-vb-pc31:1.6": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc31:1.7": "“kiṃ mayaṃ karissāma ārāmaṃ gantvā.",
  "pli-tv-bu-vb-pc31:1.8": "Hiyyopi idheva āgantabbaṃ bhavissatī”ti,",
  "pli-tv-bu-vb-pc31:1.9": "tattheva anuvasitvā anuvasitvā āvasathapiṇḍaṃ bhuñjanti.",
  "pli-tv-bu-vb-pc31:1.10": "Titthiyā apasakkanti.",
  "pli-tv-bu-vb-pc31:1.11": "Manussā ujjhāyanti khiyyanti vipācenti—",
  "pli-tv-bu-vb-pc31:1.12": "“kathañhi nāma samaṇā sakyaputtiyā anuvasitvā anuvasitvā āvasathapiṇḍaṃ bhuñjissanti.",
  "pli-tv-bu-vb-pc31:1.13": "Nayimesaññeva āvasathapiṇḍo paññatto;",
  "pli-tv-bu-vb-pc31:1.14": "sabbesaññeva āvasathapiṇḍo paññatto”ti.",
  "pli-tv-bu-vb-pc31:1.15": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc31:1.16": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc31:1.17": "“kathañhi nāma chabbaggiyā bhikkhū anuvasitvā anuvasitvā āvasathapiṇḍaṃ bhuñjissantī”ti …pe…",
  "pli-tv-bu-vb-pc31:1.18": "“saccaṃ kira tumhe, bhikkhave, anuvasitvā anuvasitvā āvasathapiṇḍaṃ bhuñjathā”ti?",
  "pli-tv-bu-vb-pc31:1.19": "“Saccaṃ, bhagavā”ti.",
  "pli-tv-bu-vb-pc31:1.20": "Vigarahi buddho bhagavā …pe…",
  "pli-tv-bu-vb-pc31:1.21": "kathañhi nāma tumhe, moghapurisā, anuvasitvā anuvasitvā āvasathapiṇḍaṃ bhuñjissatha.",
  "pli-tv-bu-vb-pc31:1.22": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc31:1.23": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc31:1.24": "“Eko āvasathapiṇḍo bhuñjitabbo. Tato ce uttari bhuñjeyya, pācittiyan”ti.",
  "pli-tv-bu-vb-pc31:1.25": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc31:2.1": "Tena kho pana samayena āyasmā sāriputto kosalesu janapade sāvatthiṃ gacchanto yena aññataro āvasatho tenupasaṅkami.",
  "pli-tv-bu-vb-pc31:2.2": "Manussā—“cirassampi thero āgato”ti sakkaccaṃ parivisiṃsu.",
  "pli-tv-bu-vb-pc31:2.3": "Atha kho āyasmato sāriputtassa bhuttāvissa kharo ābādho uppajji, nāsakkhi tamhā āvasathā pakkamituṃ.",
  "pli-tv-bu-vb-pc31:2.4": "Atha kho te manussā dutiyampi divasaṃ āyasmantaṃ sāriputtaṃ etadavocuṃ—",
  "pli-tv-bu-vb-pc31:2.5": "“bhuñjatha, bhante”ti.",
  "pli-tv-bu-vb-pc31:2.6": "Atha kho āyasmā sāriputto—",
  "pli-tv-bu-vb-pc31:2.7": "“bhagavatā paṭikkhittaṃ anuvasitvā anuvasitvā āvasathapiṇḍaṃ bhuñjitun”ti kukkuccāyanto na paṭiggahesi;",
  "pli-tv-bu-vb-pc31:2.8": "chinnabhatto ahosi.",
  "pli-tv-bu-vb-pc31:2.9": "Atha kho āyasmā sāriputto sāvatthiṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc31:2.10": "Bhikkhū bhagavato etamatthaṃ ārocesuṃ.",
  "pli-tv-bu-vb-pc31:2.11": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc31:2.12": "“anujānāmi, bhikkhave, gilānena bhikkhunā anuvasitvā anuvasitvā āvasathapiṇḍaṃ bhuñjituṃ.",
  "pli-tv-bu-vb-pc31:2.13": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc31:2.14": "“Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyan”ti.",
  "pli-tv-bu-vb-pc31:3.1.1": "Agilāno nāma",
  "pli-tv-bu-vb-pc31:3.1.2": "sakkoti tamhā āvasathā pakkamituṃ.",
  "pli-tv-bu-vb-pc31:3.1.3": "Gilāno nāma",
  "pli-tv-bu-vb-pc31:3.1.4": "na sakkoti tamhā āvasathā pakkamituṃ.",
  "pli-tv-bu-vb-pc31:3.1.5": "Āvasathapiṇḍo nāma",
  "pli-tv-bu-vb-pc31:3.1.6": "pañcannaṃ bhojanānaṃ aññataraṃ bhojanaṃ— sālāya vā maṇḍape vā rukkhamūle vā ajjhokāse vā anodissa yāvadattho paññatto hoti.",
  "pli-tv-bu-vb-pc31:3.1.7": "Agilānena bhikkhunā sakiṃ bhuñjitabbo. Tato ce uttari “bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc31:3.1.8": "Ajjhohāre ajjhohāre āpatti pācittiyassa.",
  "pli-tv-bu-vb-pc31:3.2.1": "Agilāno agilānasaññī tatuttari āvasathapiṇḍaṃ bhuñjati, āpatti pācittiyassa.",
  "pli-tv-bu-vb-pc31:3.2.2": "Agilāno vematiko tatuttari āvasathapiṇḍaṃ bhuñjati, āpatti pācittiyassa.",
  "pli-tv-bu-vb-pc31:3.2.3": "Agilāno gilānasaññī tatuttari āvasathapiṇḍaṃ bhuñjati, āpatti pācittiyassa.",
  "pli-tv-bu-vb-pc31:3.2.4": "Gilāno agilānasaññī, āpatti dukkaṭassa.",
  "pli-tv-bu-vb-pc31:3.2.5": "Gilāno vematiko āpatti dukkaṭassa.",
  "pli-tv-bu-vb-pc31:3.2.6": "Gilāno gilānasaññī, anāpatti.",
  "pli-tv-bu-vb-pc31:3.3.1": "Anāpatti—",
  "pli-tv-bu-vb-pc31:3.3.2": "gilānassa,",
  "pli-tv-bu-vb-pc31:3.3.3": "agilāno sakiṃ bhuñjati,",
  "pli-tv-bu-vb-pc31:3.3.4": "gacchanto, vā āgacchanto vā bhuñjati,",
  "pli-tv-bu-vb-pc31:3.3.5": "sāmikā nimantetvā bhojenti,",
  "pli-tv-bu-vb-pc31:3.3.6": "odissa paññatto hoti,",
  "pli-tv-bu-vb-pc31:3.3.7": "na yāvadattho paññatto hoti,",
  "pli-tv-bu-vb-pc31:3.3.8": "pañca bhojanāni ṭhapetvā sabbattha anāpatti,",
  "pli-tv-bu-vb-pc31:3.3.9": "ummattakassa,",
  "pli-tv-bu-vb-pc31:3.3.10": "ādikammikassāti.",
  "pli-tv-bu-vb-pc31:3.3.11": "Āvasathapiṇḍasikkhāpadaṃ niṭṭhitaṃ paṭhamaṃ."
}