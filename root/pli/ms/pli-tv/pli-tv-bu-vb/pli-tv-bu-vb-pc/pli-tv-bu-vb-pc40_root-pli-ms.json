{
  "pli-tv-bu-vb-pc40:0.1": "Theravāda Vinaya",
  "pli-tv-bu-vb-pc40:0.2": "Mahāvibhaṅga",
  "pli-tv-bu-vb-pc40:0.3": "Pācittiyakaṇḍa",
  "pli-tv-bu-vb-pc40:0.4": "Bhojanavagga",
  "pli-tv-bu-vb-pc40:0.5": "40. Dantaponasikkhāpada",
  "pli-tv-bu-vb-pc40:1.1": "Tena samayena buddho bhagavā vesāliyaṃ viharati mahāvane kūṭāgārasālāyaṃ.",
  "pli-tv-bu-vb-pc40:1.2": "Tena kho pana samayena aññataro bhikkhu sabbapaṃsukūliko susāne viharati.",
  "pli-tv-bu-vb-pc40:1.3": "So manussehi diyyamānaṃ na icchati paṭiggahetuṃ, susānepi rukkhamūlepi ummārepi ayyavosāṭitakāni sāmaṃ gahetvā paribhuñjati.",
  "pli-tv-bu-vb-pc40:1.4": "Manussā ujjhāyanti khiyyanti vipācenti—",
  "pli-tv-bu-vb-pc40:1.5": "“kathañhi nāma ayaṃ bhikkhu amhākaṃ ayyavosāṭitakāni sāmaṃ gahetvā paribhuñjissati.",
  "pli-tv-bu-vb-pc40:1.6": "Theroyaṃ bhikkhu vaṭharo manussamaṃsaṃ maññe khādatī”ti.",
  "pli-tv-bu-vb-pc40:1.7": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc40:1.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc40:1.9": "“kathañhi nāma bhikkhu adinnaṃ mukhadvāraṃ āhāraṃ āharissatī”ti …pe…",
  "pli-tv-bu-vb-pc40:1.10": "“saccaṃ kira tvaṃ, bhikkhu, adinnaṃ mukhadvāraṃ āhāraṃ āharasī”ti?",
  "pli-tv-bu-vb-pc40:1.11": "“Saccaṃ, bhagavā”ti.",
  "pli-tv-bu-vb-pc40:1.12": "Vigarahi buddho bhagavā …pe…",
  "pli-tv-bu-vb-pc40:1.13": "kathañhi nāma tvaṃ, moghapurisa, adinnaṃ mukhadvāraṃ āhāraṃ āharissasi.",
  "pli-tv-bu-vb-pc40:1.14": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc40:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc40:1.16": "“Yo pana bhikkhu adinnaṃ mukhadvāraṃ āhāraṃ āhareyya, pācittiyan”ti.",
  "pli-tv-bu-vb-pc40:1.17": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc40:2.1": "Tena kho pana samayena bhikkhū udakadantapone kukkuccāyanti.",
  "pli-tv-bu-vb-pc40:2.2": "Bhagavato etamatthaṃ ārocesuṃ …pe…",
  "pli-tv-bu-vb-pc40:2.3": "“anujānāmi, bhikkhave, udakadantaponaṃ sāmaṃ gahetvā paribhuñjituṃ.",
  "pli-tv-bu-vb-pc40:2.4": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc40:2.5": "“Yo pana bhikkhu adinnaṃ mukhadvāraṃ āhāraṃ āhareyya, aññatra udakadantaponā, pācittiyan”ti.",
  "pli-tv-bu-vb-pc40:3.1.1": "Yo panāti",
  "pli-tv-bu-vb-pc40:3.1.2": "yo yādiso …pe…",
  "pli-tv-bu-vb-pc40:3.1.3": "bhikkhūti",
  "pli-tv-bu-vb-pc40:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc40:3.1.5": "Adinnaṃ nāma",
  "pli-tv-bu-vb-pc40:3.1.6": "appaṭiggahitakaṃ vuccati.",
  "pli-tv-bu-vb-pc40:3.1.7": "Dinnaṃ nāma",
  "pli-tv-bu-vb-pc40:3.1.8": "kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṃ dinnaṃ nāma.",
  "pli-tv-bu-vb-pc40:3.1.9": "Āhāro nāma",
  "pli-tv-bu-vb-pc40:3.1.10": "udakadantaponaṃ ṭhapetvā yaṃ kiñci ajjhoharaṇīyaṃ, eso āhāro nāma.",
  "pli-tv-bu-vb-pc40:3.1.11": "Aññatra udakadantaponāti",
  "pli-tv-bu-vb-pc40:3.1.12": "ṭhapetvā udakadantaponaṃ.",
  "pli-tv-bu-vb-pc40:3.1.13": "“Khādissāmi bhuñjissāmī”ti gaṇhāti, āpatti dukkaṭassa.",
  "pli-tv-bu-vb-pc40:3.1.14": "Ajjhohāre ajjhohāre āpatti pācittiyassa.",
  "pli-tv-bu-vb-pc40:3.2.1": "Appaṭiggahitake appaṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.2": "Appaṭiggahitake vematiko adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.3": "Appaṭiggahitake paṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.",
  "pli-tv-bu-vb-pc40:3.2.4": "Paṭiggahitake appaṭiggahitakasaññī, āpatti dukkaṭassa.",
  "pli-tv-bu-vb-pc40:3.2.5": "Paṭiggahitake vematiko, āpatti dukkaṭassa.",
  "pli-tv-bu-vb-pc40:3.2.6": "Paṭiggahitake paṭiggahitakasaññī, anāpatti.",
  "pli-tv-bu-vb-pc40:3.3.1": "Anāpatti—",
  "pli-tv-bu-vb-pc40:3.3.2": "udakadantapone,",
  "pli-tv-bu-vb-pc40:3.3.3": "cattāri mahāvikaṭāni sati paccaye asati kappiyakārake sāmaṃ gahetvā paribhuñjati,",
  "pli-tv-bu-vb-pc40:3.3.4": "ummattakassa,",
  "pli-tv-bu-vb-pc40:3.3.5": "ādikammikassāti.",
  "pli-tv-bu-vb-pc40:3.3.6": "Dantaponasikkhāpadaṃ niṭṭhitaṃ dasamaṃ.",
  "pli-tv-bu-vb-pc40:3.3.7": "Bhojanavaggo catuttho.",
  "pli-tv-bu-vb-pc40:3.3.8": "Tassuddānaṃ",
  "pli-tv-bu-vb-pc40:3.3.9": "Piṇḍo gaṇaṃ paraṃ pūvaṃ,",
  "pli-tv-bu-vb-pc40:3.3.10": "dve ca vuttā pavāraṇā;",
  "pli-tv-bu-vb-pc40:3.3.11": "Vikāle sannidhī khīraṃ,",
  "pli-tv-bu-vb-pc40:3.3.12": "dantaponena te dasāti."
}
