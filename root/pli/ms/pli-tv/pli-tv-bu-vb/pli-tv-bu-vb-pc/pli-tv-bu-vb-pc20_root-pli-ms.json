{
  "pli-tv-bu-vb-pc20:0.1": "Theravāda Vinaya",
  "pli-tv-bu-vb-pc20:0.2": "Mahāvibhaṅga",
  "pli-tv-bu-vb-pc20:0.3": "Pācittiyakaṇḍa",
  "pli-tv-bu-vb-pc20:0.4": "Bhūtagāmavagga",
  "pli-tv-bu-vb-pc20:0.5": "20. Sappāṇakasikkhāpada",
  "pli-tv-bu-vb-pc20:1.1": "Tena samayena buddho bhagavā āḷaviyaṃ viharati aggāḷave cetiye.",
  "pli-tv-bu-vb-pc20:1.2": "Tena kho pana samayena āḷavakā bhikkhū navakammaṃ karontā jānaṃ sappāṇakaṃ udakaṃ tiṇampi mattikampi siñcantipi siñcāpentipi.",
  "pli-tv-bu-vb-pc20:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc20:1.4": "“kathañhi nāma āḷavakā bhikkhū jānaṃ sappāṇakaṃ udakaṃ tiṇampi mattikampi siñcissantipi siñcāpessantipī”ti.",
  "pli-tv-bu-vb-pc20:1.5": "Atha kho te bhikkhū āḷavake bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc20:1.6": "“saccaṃ kira tumhe, bhikkhave, jānaṃ sappāṇakaṃ udakaṃ tiṇampi mattikampi siñcathapi siñcāpethapī”ti?",
  "pli-tv-bu-vb-pc20:1.7": "“Saccaṃ, bhagavā”ti.",
  "pli-tv-bu-vb-pc20:1.8": "Vigarahi buddho bhagavā …pe…",
  "pli-tv-bu-vb-pc20:1.9": "kathañhi nāma tumhe, moghapurisā, jānaṃ sappāṇakaṃ udakaṃ tiṇampi mattikampi siñcissathapi siñcāpessathapi.",
  "pli-tv-bu-vb-pc20:1.10": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc20:1.11": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc20:1.12": "“Yo pana bhikkhu jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyan”ti.",
  "pli-tv-bu-vb-pc20:2.1.1": "Yo panāti",
  "pli-tv-bu-vb-pc20:2.1.2": "yo yādiso …pe…",
  "pli-tv-bu-vb-pc20:2.1.3": "bhikkhūti",
  "pli-tv-bu-vb-pc20:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc20:2.1.5": "Jānāti nāma",
  "pli-tv-bu-vb-pc20:2.1.6": "sāmaṃ vā jānāti. Aññe vā tassa ārocenti.",
  "pli-tv-bu-vb-pc20:2.1.7": "Siñceyyāti",
  "pli-tv-bu-vb-pc20:2.1.8": "sayaṃ siñcati, āpatti pācittiyassa.",
  "pli-tv-bu-vb-pc20:2.1.9": "Siñcāpeyyāti",
  "pli-tv-bu-vb-pc20:2.1.10": "aññaṃ āṇāpeti, āpatti pācittiyassa.",
  "pli-tv-bu-vb-pc20:2.1.11": "Sakiṃ āṇatto bahukampi siñcati, āpatti pācittiyassa.",
  "pli-tv-bu-vb-pc20:2.2.1": "Sappāṇake sappāṇakasaññī tiṇaṃ vā mattikaṃ vā siñcati vā siñcāpeti vā, āpatti pācittiyassa.",
  "pli-tv-bu-vb-pc20:2.2.2": "Sappāṇake vematiko tiṇaṃ vā mattikaṃ vā siñcati vā siñcāpeti vā, āpatti dukkaṭassa.",
  "pli-tv-bu-vb-pc20:2.2.3": "Sappāṇake appāṇakasaññī tiṇaṃ vā mattikaṃ vā siñcati vā siñcāpeti vā, anāpatti.",
  "pli-tv-bu-vb-pc20:2.2.4": "Appāṇake sappāṇakasaññī, āpatti dukkaṭassa.",
  "pli-tv-bu-vb-pc20:2.2.5": "Appāṇake vematiko, āpatti dukkaṭassa.",
  "pli-tv-bu-vb-pc20:2.2.6": "Appāṇake appāṇakasaññī, anāpatti.",
  "pli-tv-bu-vb-pc20:2.3.1": "Anāpatti—",
  "pli-tv-bu-vb-pc20:2.3.2": "asañcicca,",
  "pli-tv-bu-vb-pc20:2.3.3": "assatiyā,",
  "pli-tv-bu-vb-pc20:2.3.4": "ajānantassa,",
  "pli-tv-bu-vb-pc20:2.3.5": "ummattakassa,",
  "pli-tv-bu-vb-pc20:2.3.6": "ādikammikassāti.",
  "pli-tv-bu-vb-pc20:2.3.7": "Sappāṇakasikkhāpadaṃ niṭṭhitaṃ dasamaṃ.",
  "pli-tv-bu-vb-pc20:2.3.8": "Bhūtagāmavaggo dutiyo.",
  "pli-tv-bu-vb-pc20:2.3.9": "Tassuddānaṃ",
  "pli-tv-bu-vb-pc20:2.3.10": "Bhūtaṃ aññāya ujjhāyaṃ,",
  "pli-tv-bu-vb-pc20:2.3.11": "pakkamantena te duve;",
  "pli-tv-bu-vb-pc20:2.3.12": "Pubbe nikkaḍḍhanāhacca,",
  "pli-tv-bu-vb-pc20:2.3.13": "dvāraṃ sappāṇakena cāti."
}