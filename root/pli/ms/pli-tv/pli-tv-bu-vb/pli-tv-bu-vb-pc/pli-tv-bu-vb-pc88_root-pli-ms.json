{
  "pli-tv-bu-vb-pc88:0.1": "Theravāda Vinaya",
  "pli-tv-bu-vb-pc88:0.2": "Mahāvibhaṅga",
  "pli-tv-bu-vb-pc88:0.3": "Pācittiyakaṇḍa",
  "pli-tv-bu-vb-pc88:0.4": "Ratanavagga",
  "pli-tv-bu-vb-pc88:0.5": "88. Tūlonaddhasikkhāpada",
  "pli-tv-bu-vb-pc88:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc88:1.2": "Tena kho pana samayena chabbaggiyā bhikkhū mañcampi pīṭhampi tūlonaddhaṃ kārāpenti.",
  "pli-tv-bu-vb-pc88:1.3": "Manussā vihāracārikaṃ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-pc88:1.4": "“kathañhi nāma samaṇā sakyaputtiyā mañcampi pīṭhampi tūlonaddhaṃ kārāpessanti, seyyathāpi gihī kāmabhogino”ti.",
  "pli-tv-bu-vb-pc88:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc88:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc88:1.7": "“kathañhi nāma chabbaggiyā bhikkhū mañcampi pīṭhampi tūlonaddhaṃ kārāpessantī”ti …pe…",
  "pli-tv-bu-vb-pc88:1.8": "“saccaṃ kira tumhe, bhikkhave, mañcampi pīṭhampi tūlonaddhaṃ kārāpethā”ti?",
  "pli-tv-bu-vb-pc88:1.9": "“Saccaṃ, bhagavā”ti.",
  "pli-tv-bu-vb-pc88:1.10": "Vigarahi buddho bhagavā …pe…",
  "pli-tv-bu-vb-pc88:1.11": "kathañhi nāma tumhe, moghapurisā, mañcampi pīṭhampi tūlonaddhaṃ kārāpessatha.",
  "pli-tv-bu-vb-pc88:1.12": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc88:1.13": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc88:1.14": "“Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyan”ti.",
  "pli-tv-bu-vb-pc88:2.1.1": "Yo panāti",
  "pli-tv-bu-vb-pc88:2.1.2": "yo yādiso …pe…",
  "pli-tv-bu-vb-pc88:2.1.3": "bhikkhūti",
  "pli-tv-bu-vb-pc88:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc88:2.1.5": "Mañco nāma",
  "pli-tv-bu-vb-pc88:2.1.6": "cattāro mañcā— masārako, bundikābaddho, kuḷīrapādako, āhaccapādako.",
  "pli-tv-bu-vb-pc88:2.1.7": "Pīṭhaṃ nāma",
  "pli-tv-bu-vb-pc88:2.1.8": "cattāri pīṭhāni— masārakaṃ, bundikābaddhaṃ, kuḷīrapādakaṃ, āhaccapādakaṃ.",
  "pli-tv-bu-vb-pc88:2.1.9": "Tūlaṃ nāma",
  "pli-tv-bu-vb-pc88:2.1.10": "tīṇi tūlāni— rukkhatūlaṃ, latātūlaṃ, poṭakitūlaṃ.",
  "pli-tv-bu-vb-pc88:2.1.11": "Kārāpeyyāti",
  "pli-tv-bu-vb-pc88:2.1.12": "karoti vā kārāpeti vā, payoge dukkaṭaṃ.",
  "pli-tv-bu-vb-pc88:2.1.13": "Paṭilābhena uddāletvā pācittiyaṃ desetabbaṃ.",
  "pli-tv-bu-vb-pc88:2.1.14": "Attanā vippakataṃ attanā pariyosāpeti, āpatti pācittiyassa.",
  "pli-tv-bu-vb-pc88:2.1.15": "Attanā vippakataṃ parehi pariyosāpeti, āpatti pācittiyassa.",
  "pli-tv-bu-vb-pc88:2.1.16": "Parehi vippakataṃ attanā pariyosāpeti, āpatti pācittiyassa.",
  "pli-tv-bu-vb-pc88:2.1.17": "Parehi vippakataṃ parehi pariyosāpeti, āpatti pācittiyassa.",
  "pli-tv-bu-vb-pc88:2.1.18": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc88:2.1.19": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-pc88:2.2.1": "Anāpatti—",
  "pli-tv-bu-vb-pc88:2.2.2": "āyoge,",
  "pli-tv-bu-vb-pc88:2.2.3": "kāyabandhane,",
  "pli-tv-bu-vb-pc88:2.2.4": "aṃsabaddhake,",
  "pli-tv-bu-vb-pc88:2.2.5": "pattatthavikāya,",
  "pli-tv-bu-vb-pc88:2.2.6": "parissāvane,",
  "pli-tv-bu-vb-pc88:2.2.7": "bibbohanaṃ karoti,",
  "pli-tv-bu-vb-pc88:2.2.8": "aññena kataṃ paṭilabhitvā uddāletvā paribhuñjati,",
  "pli-tv-bu-vb-pc88:2.2.9": "ummattakassa,",
  "pli-tv-bu-vb-pc88:2.2.10": "ādikammikassāti.",
  "pli-tv-bu-vb-pc88:2.2.11": "Tūlonaddhasikkhāpadaṃ niṭṭhitaṃ chaṭṭhaṃ."
}