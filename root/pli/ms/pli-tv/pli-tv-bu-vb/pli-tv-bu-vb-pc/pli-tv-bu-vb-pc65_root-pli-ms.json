{
  "pli-tv-bu-vb-pc65:0.1": "Theravāda Vinaya",
  "pli-tv-bu-vb-pc65:0.2": "Mahāvibhaṅga",
  "pli-tv-bu-vb-pc65:0.3": "Pācittiyakaṇḍa",
  "pli-tv-bu-vb-pc65:0.4": "Sappāṇakavagga",
  "pli-tv-bu-vb-pc65:0.5": "65. Ūnavīsativassasikkhāpada",
  "pli-tv-bu-vb-pc65:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc65:1.2": "Tena kho pana samayena rājagahe sattarasavaggiyā dārakā sahāyakā honti.",
  "pli-tv-bu-vb-pc65:1.3": "Upālidārako tesaṃ pāmokkho hoti.",
  "pli-tv-bu-vb-pc65:1.4": "Atha kho upālissa mātāpitūnaṃ etadahosi—",
  "pli-tv-bu-vb-pc65:1.5": "“kena nu kho upāyena upāli amhākaṃ accayena sukhañca jīveyya na ca kilameyyā”ti?",
  "pli-tv-bu-vb-pc65:1.6": "Atha kho upālissa mātāpitūnaṃ etadahosi—",
  "pli-tv-bu-vb-pc65:1.7": "“sace kho upāli lekhaṃ sikkheyya, evaṃ kho upāli amhākaṃ accayena sukhañca jīveyya, na ca kilameyyā”ti.",
  "pli-tv-bu-vb-pc65:1.8": "Atha kho upālissa mātāpitūnaṃ etadahosi—",
  "pli-tv-bu-vb-pc65:1.9": "“sace kho upāli lekhaṃ sikkhissati, aṅguliyo dukkhā bhavissanti.",
  "pli-tv-bu-vb-pc65:1.10": "Sace kho upāli gaṇanaṃ sikkheyya, evaṃ kho upāli amhākaṃ accayena sukhañca jīveyya na ca kilameyyā”ti.",
  "pli-tv-bu-vb-pc65:1.11": "Atha kho upālissa mātāpitūnaṃ etadahosi—",
  "pli-tv-bu-vb-pc65:1.12": "“sace kho upāli gaṇanaṃ sikkhissati, urassa dukkho bhavissati.",
  "pli-tv-bu-vb-pc65:1.13": "Sace kho upāli rūpaṃ sikkheyya, evaṃ kho upāli amhākaṃ accayena sukhañca jīveyya na ca kilameyyā”ti.",
  "pli-tv-bu-vb-pc65:1.14": "Atha kho upālissa mātāpitūnaṃ etadahosi—",
  "pli-tv-bu-vb-pc65:1.15": "“sace kho upāli rūpaṃ sikkhissati, akkhīni dukkhā bhavissanti.",
  "pli-tv-bu-vb-pc65:1.16": "Ime kho samaṇā sakyaputtiyā sukhasīlā sukhasamācārā subhojanāni bhuñjitvā nivātesu sayanesu sayanti.",
  "pli-tv-bu-vb-pc65:1.17": "Sace kho upāli samaṇesu sakyaputtiyesu pabbajeyya, evaṃ kho upāli amhākaṃ accayena sukhañca jīveyya, na ca kilameyyā”ti.",
  "pli-tv-bu-vb-pc65:1.18": "Assosi kho upālidārako mātāpitūnaṃ imaṃ kathāsallāpaṃ.",
  "pli-tv-bu-vb-pc65:1.19": "Atha kho upālidārako yena te dārakā tenupasaṅkami; upasaṅkamitvā te dārake etadavoca—",
  "pli-tv-bu-vb-pc65:1.20": "“etha mayaṃ, ayyā, samaṇesu sakyaputtiyesu pabbajissāmā”ti.",
  "pli-tv-bu-vb-pc65:1.21": "“Sace kho tvaṃ, ayya, pabbajissasi, evaṃ mayampi pabbajissāmā”ti.",
  "pli-tv-bu-vb-pc65:1.22": "Atha kho te dārakā ekamekassa mātāpitaro upasaṅkamitvā etadavocuṃ—",
  "pli-tv-bu-vb-pc65:1.23": "“anujānātha maṃ agārasmā anagāriyaṃ pabbajjāyā”ti.",
  "pli-tv-bu-vb-pc65:1.24": "Atha kho tesaṃ dārakānaṃ mātāpitaro—",
  "pli-tv-bu-vb-pc65:1.25": "“sabbepime dārakā samānacchandā kalyāṇādhippāyā”ti anujāniṃsu.",
  "pli-tv-bu-vb-pc65:1.26": "Te bhikkhū upasaṅkamitvā pabbajjaṃ yāciṃsu.",
  "pli-tv-bu-vb-pc65:1.27": "Te bhikkhū pabbājesuṃ upasampādesuṃ.",
  "pli-tv-bu-vb-pc65:1.28": "Te rattiyā paccūsasamayaṃ paccuṭṭhāya rodanti—",
  "pli-tv-bu-vb-pc65:1.29": "“yāguṃ detha, bhattaṃ detha, khādanīyaṃ dethā”ti.",
  "pli-tv-bu-vb-pc65:1.30": "Bhikkhū evamāhaṃsu—",
  "pli-tv-bu-vb-pc65:1.31": "“āgametha, āvuso, yāva ratti vibhāyati.",
  "pli-tv-bu-vb-pc65:1.32": "Sace yāgu bhavissati, pivissatha.",
  "pli-tv-bu-vb-pc65:1.33": "Sace bhattaṃ bhavissati, bhuñjissatha.",
  "pli-tv-bu-vb-pc65:1.34": "Sace khādanīyaṃ bhavissati, khādissatha.",
  "pli-tv-bu-vb-pc65:1.35": "No ce bhavissati yāgu vā bhattaṃ vā khādanīyaṃ vā, piṇḍāya caritvā bhuñjissathā”ti.",
  "pli-tv-bu-vb-pc65:1.36": "Evampi kho te bhikkhū bhikkhūhi vuccamānā rodantiyeva—",
  "pli-tv-bu-vb-pc65:1.37": "“yāguṃ detha, bhattaṃ detha, khādanīyaṃ dethā”ti.",
  "pli-tv-bu-vb-pc65:1.38": "Senāsanaṃ ūhadantipi ummihantipi.",
  "pli-tv-bu-vb-pc65:1.39": "Assosi kho bhagavā rattiyā paccūsasamayaṃ paccuṭṭhāya dārakasaddaṃ.",
  "pli-tv-bu-vb-pc65:1.40": "Sutvāna āyasmantaṃ ānandaṃ āmantesi—",
  "pli-tv-bu-vb-pc65:1.41": "“kiṃ nu kho so, ānanda, dārakasaddo”ti?",
  "pli-tv-bu-vb-pc65:1.42": "Atha kho āyasmā ānando bhagavato etamatthaṃ ārocesi.",
  "pli-tv-bu-vb-pc65:1.43": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—",
  "pli-tv-bu-vb-pc65:1.44": "“saccaṃ kira, bhikkhave, bhikkhū jānaṃ ūnavīsativassaṃ puggalaṃ upasampādentī”ti?",
  "pli-tv-bu-vb-pc65:1.45": "“Saccaṃ, bhagavā”ti.",
  "pli-tv-bu-vb-pc65:1.46": "Vigarahi buddho bhagavā …pe…",
  "pli-tv-bu-vb-pc65:1.47": "kathañhi nāma te, bhikkhave, moghapurisā jānaṃ ūnavīsativassaṃ puggalaṃ upasampādessanti.",
  "pli-tv-bu-vb-pc65:1.48": "Ūnakavīsativasso, bhikkhave, puggalo akkhamo hoti sītassa uṇhassa jighacchāya pipāsāya ḍaṃsamakasavātātapasarīsapasamphassānaṃ duruttānaṃ durāgatānaṃ vacanapathānaṃ uppannānaṃ sārīrikānaṃ vedanānaṃ dukkhānaṃ tibbānaṃ kharānaṃ kaṭukānaṃ asātānaṃ amanāpānaṃ pāṇaharānaṃ anadhivāsakajātiko hoti.",
  "pli-tv-bu-vb-pc65:1.49": "Vīsativassova kho, bhikkhave, puggalo khamo hoti sītassa uṇhassa …pe…",
  "pli-tv-bu-vb-pc65:1.50": "pāṇaharānaṃ adhivāsakajātiko hoti.",
  "pli-tv-bu-vb-pc65:1.51": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc65:1.52": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc65:1.53": "“Yo pana bhikkhu jānaṃ ūnavīsativassaṃ puggalaṃ upasampādeyya, so ca puggalo anupasampanno, te ca bhikkhū gārayhā, idaṃ tasmiṃ pācittiyan”ti.",
  "pli-tv-bu-vb-pc65:2.1.1": "Yo panāti",
  "pli-tv-bu-vb-pc65:2.1.2": "yo yādiso …pe…",
  "pli-tv-bu-vb-pc65:2.1.3": "bhikkhūti",
  "pli-tv-bu-vb-pc65:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc65:2.1.5": "Jānāti nāma",
  "pli-tv-bu-vb-pc65:2.1.6": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc65:2.1.7": "Ūnavīsativasso nāma",
  "pli-tv-bu-vb-pc65:2.1.8": "appattavīsativasso.",
  "pli-tv-bu-vb-pc65:2.1.9": "“Upasampādessāmī”ti gaṇaṃ vā ācariyaṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa.",
  "pli-tv-bu-vb-pc65:2.1.10": "Ñattiyā dukkaṭaṃ.",
  "pli-tv-bu-vb-pc65:2.1.11": "Dvīhi kammavācāhi dukkaṭā.",
  "pli-tv-bu-vb-pc65:2.1.12": "Kammavācāpariyosāne upajjhāyassa āpatti pācittiyassa.",
  "pli-tv-bu-vb-pc65:2.1.13": "Gaṇassa ca ācariyassa ca āpatti dukkaṭassa.",
  "pli-tv-bu-vb-pc65:2.2.1": "Ūnavīsativasse ūnavīsativassasaññī upasampādeti, āpatti pācittiyassa.",
  "pli-tv-bu-vb-pc65:2.2.2": "Ūnavīsativasse vematiko upasampādeti, āpatti dukkaṭassa.",
  "pli-tv-bu-vb-pc65:2.2.3": "Ūnavīsativasse paripuṇṇavīsativassasaññī upasampādeti, anāpatti.",
  "pli-tv-bu-vb-pc65:2.2.4": "Paripuṇṇavīsativasse ūnavīsativassasaññī, āpatti dukkaṭassa.",
  "pli-tv-bu-vb-pc65:2.2.5": "Paripuṇṇavīsativasse vematiko, āpatti dukkaṭassa.",
  "pli-tv-bu-vb-pc65:2.2.6": "Paripuṇṇavīsativasse paripuṇṇavīsativassasaññī, anāpatti.",
  "pli-tv-bu-vb-pc65:2.3.1": "Anāpatti—",
  "pli-tv-bu-vb-pc65:2.3.2": "ūnavīsativassaṃ paripuṇṇavīsativassasaññī upasampādeti,",
  "pli-tv-bu-vb-pc65:2.3.3": "paripuṇṇavīsativassaṃ paripuṇṇavīsativassasaññī upasampādeti,",
  "pli-tv-bu-vb-pc65:2.3.4": "ummattakassa,",
  "pli-tv-bu-vb-pc65:2.3.5": "ādikammikassāti.",
  "pli-tv-bu-vb-pc65:2.3.6": "Ūnavīsativassasikkhāpadaṃ niṭṭhitaṃ pañcamaṃ."
}