{
  "pli-tv-bu-vb-pc92:0.1": "Theravāda Vinaya",
  "pli-tv-bu-vb-pc92:0.2": "Mahāvibhaṅga",
  "pli-tv-bu-vb-pc92:0.3": "Pācittiyakaṇḍa",
  "pli-tv-bu-vb-pc92:0.4": "Ratanavagga",
  "pli-tv-bu-vb-pc92:0.5": "92. Nandasikkhāpada",
  "pli-tv-bu-vb-pc92:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc92:1.2": "Tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako bhagavatā.",
  "pli-tv-bu-vb-pc92:1.3": "So sugatacīvarappamāṇaṃ cīvaraṃ dhāreti.",
  "pli-tv-bu-vb-pc92:1.4": "Addasaṃsu kho therā bhikkhū āyasmantaṃ nandaṃ dūratova āgacchantaṃ.",
  "pli-tv-bu-vb-pc92:1.5": "Disvāna—",
  "pli-tv-bu-vb-pc92:1.6": "“bhagavā āgacchatī”ti āsanā vuṭṭhahanti.",
  "pli-tv-bu-vb-pc92:1.7": "Te upagate jānitvā ujjhāyanti khiyyanti vipācenti—",
  "pli-tv-bu-vb-pc92:1.8": "“kathañhi nāma āyasmā nando sugatacīvarappamāṇaṃ cīvaraṃ dhāressatī”ti …pe…",
  "pli-tv-bu-vb-pc92:1.9": "“saccaṃ kira tvaṃ, nanda, sugatacīvarappamāṇaṃ cīvaraṃ dhāresī”ti?",
  "pli-tv-bu-vb-pc92:1.10": "“Saccaṃ, bhagavā”ti.",
  "pli-tv-bu-vb-pc92:1.11": "Vigarahi buddho bhagavā …pe…",
  "pli-tv-bu-vb-pc92:1.12": "kathañhi nāma tvaṃ, nanda, sugatacīvarappamāṇaṃ cīvaraṃ dhāressasi.",
  "pli-tv-bu-vb-pc92:1.13": "Netaṃ, nanda, appasannānaṃ vā pasādāya …pe…",
  "pli-tv-bu-vb-pc92:1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc92:1.15": "“Yo pana bhikkhu sugatacīvarappamāṇaṃ cīvaraṃ kārāpeyya atirekaṃ vā, chedanakaṃ pācittiyaṃ.",
  "pli-tv-bu-vb-pc92:1.16": "Tatridaṃ sugatassa sugatacīvarappamāṇaṃ—dīghaso nava vidatthiyo, sugatavidatthiyā; tiriyaṃ cha vidatthiyo.",
  "pli-tv-bu-vb-pc92:1.17": "Idaṃ sugatassa sugatacīvarappamāṇan”ti.",
  "pli-tv-bu-vb-pc92:2.1.1": "Yo panāti",
  "pli-tv-bu-vb-pc92:2.1.2": "yo yādiso …pe…",
  "pli-tv-bu-vb-pc92:2.1.3": "bhikkhūti",
  "pli-tv-bu-vb-pc92:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc92:2.1.5": "Sugatacīvarappamāṇaṃ nāma",
  "pli-tv-bu-vb-pc92:2.1.6": "dīghaso nava vidatthiyo, sugatavidatthiyā; tiriyaṃ cha vidatthiyo.",
  "pli-tv-bu-vb-pc92:2.1.7": "Kārāpeyyāti",
  "pli-tv-bu-vb-pc92:2.1.8": "karoti vā kārāpeti vā, payoge dukkaṭaṃ.",
  "pli-tv-bu-vb-pc92:2.1.9": "Paṭilābhena chinditvā pācittiyaṃ desetabbaṃ.",
  "pli-tv-bu-vb-pc92:2.1.10": "Attanā vippakataṃ attanā pariyosāpeti, āpatti pācittiyassa.",
  "pli-tv-bu-vb-pc92:2.1.11": "Attanā vippakataṃ parehi pariyosāpeti, āpatti pācittiyassa.",
  "pli-tv-bu-vb-pc92:2.1.12": "Parehi vippakataṃ attanā pariyosāpeti, āpatti pācittiyassa.",
  "pli-tv-bu-vb-pc92:2.1.13": "Parehi vippakataṃ parehi pariyosāpeti, āpatti pācittiyassa.",
  "pli-tv-bu-vb-pc92:2.1.14": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc92:2.1.15": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-pc92:2.2.1": "Anāpatti—",
  "pli-tv-bu-vb-pc92:2.2.2": "ūnakaṃ karoti,",
  "pli-tv-bu-vb-pc92:2.2.3": "aññena kataṃ paṭilabhitvā chinditvā paribhuñjati,",
  "pli-tv-bu-vb-pc92:2.2.4": "vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti,",
  "pli-tv-bu-vb-pc92:2.2.5": "ummattakassa,",
  "pli-tv-bu-vb-pc92:2.2.6": "ādikammikassāti.",
  "pli-tv-bu-vb-pc92:2.2.7": "Nandasikkhāpadaṃ niṭṭhitaṃ dasamaṃ.",
  "pli-tv-bu-vb-pc92:2.2.8": "Ratanavaggo navamo.",
  "pli-tv-bu-vb-pc92:2.2.9": "Tassuddānaṃ",
  "pli-tv-bu-vb-pc92:2.2.10": "Rañño ca ratanaṃ santaṃ,",
  "pli-tv-bu-vb-pc92:2.2.11": "sūci mañcañca tūlikaṃ;",
  "pli-tv-bu-vb-pc92:2.2.12": "Nisīdanañca kaṇḍuñca,",
  "pli-tv-bu-vb-pc92:2.2.13": "vassikā sugatena cāti.",
  "pli-tv-bu-vb-pc92:2.2.14": "Uddiṭṭhā kho, āyasmanto, dvenavuti pācittiyā dhammā.",
  "pli-tv-bu-vb-pc92:2.2.15": "Tatthāyasmante pucchāmi—",
  "pli-tv-bu-vb-pc92:2.2.16": "“kaccittha parisuddhā”?",
  "pli-tv-bu-vb-pc92:2.2.17": "Dutiyampi pucchāmi—",
  "pli-tv-bu-vb-pc92:2.2.18": "“kaccittha parisuddhā”?",
  "pli-tv-bu-vb-pc92:2.2.19": "Tatiyampi pucchāmi—",
  "pli-tv-bu-vb-pc92:2.2.20": "“kaccittha parisuddhā”?",
  "pli-tv-bu-vb-pc92:2.2.21": "Parisuddhetthāyasmanto, tasmā tuṇhī, evametaṃ dhārayāmīti.",
  "pli-tv-bu-vb-pc92:2.2.22": "Khuddakaṃ samattaṃ.",
  "pli-tv-bu-vb-pc92:2.2.23": "Pācittiyakaṇḍaṃ niṭṭhitaṃ."
}