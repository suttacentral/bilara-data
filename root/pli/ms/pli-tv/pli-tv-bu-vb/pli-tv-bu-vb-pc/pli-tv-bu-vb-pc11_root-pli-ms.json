{
  "pli-tv-bu-vb-pc11:0.1": "Theravāda Vinaya",
  "pli-tv-bu-vb-pc11:0.2": "Mahāvibhaṅga",
  "pli-tv-bu-vb-pc11:0.3": "Pācittiyakaṇḍa",
  "pli-tv-bu-vb-pc11:0.4": "Bhūtagāmavagga",
  "pli-tv-bu-vb-pc11:0.5": "11. Bhūtagāmasikkhāpada",
  "pli-tv-bu-vb-pc11:1.1": "Tena samayena buddho bhagavā āḷaviyaṃ viharati aggāḷave cetiye.",
  "pli-tv-bu-vb-pc11:1.2": "Tena kho pana samayena āḷavakā bhikkhū navakammaṃ karontā rukkhaṃ chindantipi chedāpentipi.",
  "pli-tv-bu-vb-pc11:1.3": "Aññataropi āḷavako bhikkhu rukkhaṃ chindati.",
  "pli-tv-bu-vb-pc11:1.4": "Tasmiṃ rukkhe adhivatthā devatā taṃ bhikkhuṃ etadavoca—",
  "pli-tv-bu-vb-pc11:1.5": "“mā, bhante, attano bhavanaṃ kattukāmo mayhaṃ bhavanaṃ chindī”ti.",
  "pli-tv-bu-vb-pc11:1.6": "So bhikkhu anādiyanto chindiyeva, tassā ca devatāya dārakassa bāhuṃ ākoṭesi.",
  "pli-tv-bu-vb-pc11:1.7": "Atha kho tassā devatāya etadahosi—",
  "pli-tv-bu-vb-pc11:1.8": "“yannūnāhaṃ imaṃ bhikkhuṃ idheva jīvitā voropeyyan”ti.",
  "pli-tv-bu-vb-pc11:1.9": "Atha kho tassā devatāya etadahosi—",
  "pli-tv-bu-vb-pc11:1.10": "“na kho metaṃ patirūpaṃ yāhaṃ imaṃ bhikkhuṃ idheva jīvitā voropeyyaṃ.",
  "pli-tv-bu-vb-pc11:1.11": "Yannūnāhaṃ bhagavato etamatthaṃ āroceyyan”ti.",
  "pli-tv-bu-vb-pc11:1.12": "Atha kho sā devatā yena bhagavā tenupasaṅkami; upasaṅkamitvā bhagavato etamatthaṃ ārocesi.",
  "pli-tv-bu-vb-pc11:1.13": "“Sādhu sādhu, devate.",
  "pli-tv-bu-vb-pc11:1.14": "Sādhu kho tvaṃ, devate, taṃ bhikkhuṃ jīvitā na voropesi.",
  "pli-tv-bu-vb-pc11:1.15": "Sacajja tvaṃ, devate, taṃ bhikkhuṃ jīvitā voropeyyāsi, bahuñca tvaṃ, devate, apuññaṃ pasaveyyāsi.",
  "pli-tv-bu-vb-pc11:1.16": "Gaccha tvaṃ, devate, amukasmiṃ okāse rukkho vivitto tasmiṃ upagacchā”ti.",
  "pli-tv-bu-vb-pc11:1.17": "Manussā ujjhāyanti khiyyanti vipācenti—",
  "pli-tv-bu-vb-pc11:1.18": "“kathañhi nāma samaṇā sakyaputtiyā rukkhaṃ chindissantipi chedāpessantipi ekindriyaṃ samaṇā sakyaputtiyā jīvaṃ viheṭhentī”ti.",
  "pli-tv-bu-vb-pc11:1.19": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc11:1.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc11:1.21": "“kathañhi nāma āḷavakā bhikkhū rukkhaṃ chindissantipi chedāpessantipī”ti …pe…",
  "pli-tv-bu-vb-pc11:1.22": "“saccaṃ kira tumhe, bhikkhave, rukkhaṃ chindathāpi chedāpethāpī”ti?",
  "pli-tv-bu-vb-pc11:1.23": "“Saccaṃ, bhagavā”ti.",
  "pli-tv-bu-vb-pc11:1.24": "Vigarahi buddho bhagavā …pe…",
  "pli-tv-bu-vb-pc11:1.25": "kathañhi nāma tumhe, moghapurisā, rukkhaṃ chindissathāpi, chedāpessathāpi.",
  "pli-tv-bu-vb-pc11:1.26": "Jīvasaññino hi, moghapurisā, manussā rukkhasmiṃ.",
  "pli-tv-bu-vb-pc11:1.27": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc11:1.28": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc11:1.29": "“Bhūtagāmapātabyatāya pācittiyan”ti.",
  "pli-tv-bu-vb-pc11:2.1.1": "Bhūtagāmo nāma",
  "pli-tv-bu-vb-pc11:2.1.2": "pañca bījajātāni— mūlabījaṃ, khandhabījaṃ, phaḷubījaṃ, aggabījaṃ, bījabījameva pañcamaṃ.",
  "pli-tv-bu-vb-pc11:2.1.3": "Mūlabījaṃ nāma—",
  "pli-tv-bu-vb-pc11:2.1.4": "haliddi, siṅgiveraṃ, vacā, vacattaṃ, ativisā, kaṭukarohiṇī, usīraṃ, bhaddamuttakaṃ, yāni vā panaññānipi atthi mūle jāyanti, mūle sañjāyanti, etaṃ mūlabījaṃ nāma.",
  "pli-tv-bu-vb-pc11:2.1.5": "Khandhabījaṃ nāma—",
  "pli-tv-bu-vb-pc11:2.1.6": "assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṃ khandhabījaṃ nāma.",
  "pli-tv-bu-vb-pc11:2.1.7": "Phaḷubījaṃ nāma—",
  "pli-tv-bu-vb-pc11:2.1.8": "ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṃ phaḷubījaṃ nāma.",
  "pli-tv-bu-vb-pc11:2.1.9": "Aggabījaṃ nāma—",
  "pli-tv-bu-vb-pc11:2.1.10": "ajjukaṃ, phaṇijjakaṃ, hiriveraṃ, yāni vā panaññānipi atthi agge jāyanti, agge sañjāyanti, etaṃ aggabījaṃ nāma.",
  "pli-tv-bu-vb-pc11:2.1.11": "Bījabījaṃ nāma—",
  "pli-tv-bu-vb-pc11:2.1.12": "pubbaṇṇaṃ, aparaṇṇaṃ, yāni vā panaññānipi atthi bīje jāyanti, bīje sañjāyanti, etaṃ bījabījaṃ nāma.",
  "pli-tv-bu-vb-pc11:2.2.1": "Bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa.",
  "pli-tv-bu-vb-pc11:2.2.2": "Bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa.",
  "pli-tv-bu-vb-pc11:2.2.3": "Bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti.",
  "pli-tv-bu-vb-pc11:2.2.4": "Abīje bījasaññī āpatti dukkaṭassa.",
  "pli-tv-bu-vb-pc11:2.2.5": "Abīje vematiko, āpatti dukkaṭassa.",
  "pli-tv-bu-vb-pc11:2.2.6": "Abīje abījasaññī, anāpatti.",
  "pli-tv-bu-vb-pc11:2.3.1": "Anāpatti—",
  "pli-tv-bu-vb-pc11:2.3.2": "“imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati,",
  "pli-tv-bu-vb-pc11:2.3.3": "asañcicca,",
  "pli-tv-bu-vb-pc11:2.3.4": "assatiyā,",
  "pli-tv-bu-vb-pc11:2.3.5": "ajānantassa,",
  "pli-tv-bu-vb-pc11:2.3.6": "ummattakassa,",
  "pli-tv-bu-vb-pc11:2.3.7": "ādikammikassāti.",
  "pli-tv-bu-vb-pc11:2.3.8": "Bhūtagāmasikkhāpadaṃ niṭṭhitaṃ paṭhamaṃ."
}