{
  "pli-tv-bu-vb-pc27:0.1": "Theravāda Vinaya",
  "pli-tv-bu-vb-pc27:0.2": "Mahāvibhaṅga",
  "pli-tv-bu-vb-pc27:0.3": "Pācittiyakaṇḍa",
  "pli-tv-bu-vb-pc27:0.4": "Ovādavagga",
  "pli-tv-bu-vb-pc27:0.5": "27. Saṃvidhānasikkhāpada",
  "pli-tv-bu-vb-pc27:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc27:1.2": "Tena kho pana samayena chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjanti.",
  "pli-tv-bu-vb-pc27:1.3": "Manussā ujjhāyanti khiyyanti vipācenti—",
  "pli-tv-bu-vb-pc27:1.4": "“yatheva mayaṃ sapajāpatikā āhiṇḍāma, evamevime samaṇā sakyaputtiyā bhikkhunīhi saddhiṃ saṃvidhāya āhiṇḍantī”ti.",
  "pli-tv-bu-vb-pc27:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc27:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc27:1.7": "“kathañhi nāma chabbaggiyā bhikkhū bhikkhunīhi saddhiṃ saṃvidhāya ekaddhānamaggaṃ paṭipajjissantī”ti …pe…",
  "pli-tv-bu-vb-pc27:1.8": "“saccaṃ kira tumhe, bhikkhave, bhikkhunīhi saddhiṃ saṃvidhāya ekaddhānamaggaṃ paṭipajjathā”ti?",
  "pli-tv-bu-vb-pc27:1.9": "“Saccaṃ, bhagavā”ti.",
  "pli-tv-bu-vb-pc27:1.10": "Vigarahi buddho bhagavā …pe…",
  "pli-tv-bu-vb-pc27:1.11": "kathañhi nāma tumhe, moghapurisā, bhikkhunīhi saddhiṃ saṃvidhāya ekaddhānamaggaṃ paṭipajjissatha.",
  "pli-tv-bu-vb-pc27:1.12": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc27:1.13": "evañca pana, bhikkhave, imaṃ sikkhāpadaṃ uddiseyyātha.",
  "pli-tv-bu-vb-pc27:1.14": "“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc27:1.15": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc27:2.1": "Tena kho pana samayena sambahulā bhikkhū ca bhikkhuniyo ca sāketā sāvatthiṃ addhānamaggappaṭipannā honti.",
  "pli-tv-bu-vb-pc27:2.2": "Atha kho tā bhikkhuniyo te bhikkhū etadavocuṃ—",
  "pli-tv-bu-vb-pc27:2.3": "“mayampi ayyehi saddhiṃ gamissāmā”ti.",
  "pli-tv-bu-vb-pc27:2.4": "“Na, bhaginī, kappati bhikkhuniyā saddhiṃ saṃvidhāya ekaddhānamaggaṃ paṭipajjituṃ.",
  "pli-tv-bu-vb-pc27:2.5": "Tumhe vā paṭhamaṃ gacchatha mayaṃ vā gamissāmā”ti.",
  "pli-tv-bu-vb-pc27:2.6": "“Ayyā, bhante, aggapurisā.",
  "pli-tv-bu-vb-pc27:2.7": "Ayyāva paṭhamaṃ gacchantū”ti.",
  "pli-tv-bu-vb-pc27:2.8": "Atha kho tāsaṃ bhikkhunīnaṃ pacchā gacchantīnaṃ antarāmagge corā acchindiṃsu ca dūsesuñca.",
  "pli-tv-bu-vb-pc27:2.9": "Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ.",
  "pli-tv-bu-vb-pc27:2.10": "Bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-pc27:2.11": "Bhikkhū bhagavato etamatthaṃ ārocesuṃ.",
  "pli-tv-bu-vb-pc27:2.12": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc27:2.13": "“anujānāmi, bhikkhave, satthagamanīye magge sāsaṅkasammate sappaṭibhaye bhikkhuniyā saddhiṃ saṃvidhāya ekaddhānamaggaṃ paṭipajjituṃ.",
  "pli-tv-bu-vb-pc27:2.14": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc27:2.15": "“Yo pana bhikkhu bhikkhuniyā saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, aññatra samayā, pācittiyaṃ.",
  "pli-tv-bu-vb-pc27:2.16": "Tatthāyaṃ samayo. Satthagamanīyo hoti maggo sāsaṅkasammato sappaṭibhayo—ayaṃ tattha samayo”ti.",
  "pli-tv-bu-vb-pc27:3.1.1": "Yo panāti",
  "pli-tv-bu-vb-pc27:3.1.2": "yo yādiso …pe…",
  "pli-tv-bu-vb-pc27:3.1.3": "bhikkhūti",
  "pli-tv-bu-vb-pc27:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc27:3.1.5": "Bhikkhunī nāma",
  "pli-tv-bu-vb-pc27:3.1.6": "ubhatosaṃghe upasampannā.",
  "pli-tv-bu-vb-pc27:3.1.7": "Saddhinti",
  "pli-tv-bu-vb-pc27:3.1.8": "ekato.",
  "pli-tv-bu-vb-pc27:3.1.9": "Saṃvidhāyāti—",
  "pli-tv-bu-vb-pc27:3.1.10": "“gacchāma, bhagini, gacchāmāyya; gacchāmāyya, gacchāma, bhagini; ajja vā hiyyo vā pare vā gacchāmā”ti saṃvidahati, āpatti dukkaṭassa.",
  "pli-tv-bu-vb-pc27:3.1.11": "Antamaso gāmantarampīti",
  "pli-tv-bu-vb-pc27:3.1.12": "kukkuṭasampāte gāme, gāmantare gāmantare āpatti pācittiyassa.",
  "pli-tv-bu-vb-pc27:3.1.13": "Agāmake araññe, addhayojane addhayojane āpatti pācittiyassa.",
  "pli-tv-bu-vb-pc27:3.1.14": "Aññatra samayāti",
  "pli-tv-bu-vb-pc27:3.1.15": "ṭhapetvā samayaṃ.",
  "pli-tv-bu-vb-pc27:3.1.16": "Satthagamanīyo nāma",
  "pli-tv-bu-vb-pc27:3.1.17": "maggo na sakkā hoti vinā satthena gantuṃ.",
  "pli-tv-bu-vb-pc27:3.1.18": "Sāsaṅkaṃ nāma",
  "pli-tv-bu-vb-pc27:3.1.19": "tasmiṃ magge corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.",
  "pli-tv-bu-vb-pc27:3.1.20": "Sappaṭibhayaṃ nāma",
  "pli-tv-bu-vb-pc27:3.1.21": "tasmiṃ magge corehi manussā hatā dissanti, viluttā dissanti, ākoṭitā dissanti, sappaṭibhayaṃ gantvā appaṭibhayaṃ dassetvā uyyojetabbā— “gacchatha, bhaginiyo”ti.",
  "pli-tv-bu-vb-pc27:3.2.1": "Saṃvidahite saṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.2": "Saṃvidahite vematiko ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.3": "Saṃvidahite, asaṃvidahitasaññī ekaddhānamaggaṃ paṭipajjati, antamaso gāmantarampi, aññatra samayā, āpatti pācittiyassa.",
  "pli-tv-bu-vb-pc27:3.2.4": "Bhikkhu saṃvidahati bhikkhunī na saṃvidahati, āpatti dukkaṭassa.",
  "pli-tv-bu-vb-pc27:3.2.5": "Asaṃvidahite saṃvidahitasaññī, āpatti dukkaṭassa.",
  "pli-tv-bu-vb-pc27:3.2.6": "Asaṃvidahite vematiko, āpatti dukkaṭassa.",
  "pli-tv-bu-vb-pc27:3.2.7": "Asaṃvidahite asaṃvidahitasaññī, anāpatti.",
  "pli-tv-bu-vb-pc27:3.3.1": "Anāpatti—",
  "pli-tv-bu-vb-pc27:3.3.2": "samaye,",
  "pli-tv-bu-vb-pc27:3.3.3": "asaṃvidahitvā gacchati,",
  "pli-tv-bu-vb-pc27:3.3.4": "bhikkhunī saṃvidahati, bhikkhu na saṃvidahati,",
  "pli-tv-bu-vb-pc27:3.3.5": "visaṅketena gacchanti,",
  "pli-tv-bu-vb-pc27:3.3.6": "āpadāsu,",
  "pli-tv-bu-vb-pc27:3.3.7": "ummattakassa,",
  "pli-tv-bu-vb-pc27:3.3.8": "ādikammikassāti.",
  "pli-tv-bu-vb-pc27:3.3.9": "Saṃvidhānasikkhāpadaṃ niṭṭhitaṃ sattamaṃ."
}