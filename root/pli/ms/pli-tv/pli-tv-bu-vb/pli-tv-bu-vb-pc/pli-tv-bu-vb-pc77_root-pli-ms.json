{
  "pli-tv-bu-vb-pc77:0.1": "Theravāda Vinaya",
  "pli-tv-bu-vb-pc77:0.2": "Mahāvibhaṅga",
  "pli-tv-bu-vb-pc77:0.3": "Pācittiyakaṇḍa",
  "pli-tv-bu-vb-pc77:0.4": "Sahadhammikavagga",
  "pli-tv-bu-vb-pc77:0.5": "77. Sañciccasikkhāpada",
  "pli-tv-bu-vb-pc77:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc77:1.2": "Tena kho pana samayena chabbaggiyā bhikkhū sattarasavaggiyānaṃ bhikkhūnaṃ sañcicca kukkuccaṃ upadahanti—",
  "pli-tv-bu-vb-pc77:1.3": "“bhagavatā, āvuso, sikkhāpadaṃ paññattaṃ—",
  "pli-tv-bu-vb-pc77:1.4": "‘na ūnavīsativasso puggalo upasampādetabbo’ti.",
  "pli-tv-bu-vb-pc77:1.5": "Tumhe ca ūnavīsativassā upasampannā.",
  "pli-tv-bu-vb-pc77:1.6": "Kacci no tumhe anupasampannā”ti?",
  "pli-tv-bu-vb-pc77:1.7": "Te rodanti.",
  "pli-tv-bu-vb-pc77:1.8": "Bhikkhū evamāhaṃsu—",
  "pli-tv-bu-vb-pc77:1.9": "“kissa tumhe, āvuso, rodathā”ti?",
  "pli-tv-bu-vb-pc77:1.10": "“Ime, āvuso, chabbaggiyā bhikkhū amhākaṃ sañcicca kukkuccaṃ upadahantī”ti.",
  "pli-tv-bu-vb-pc77:1.11": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc77:1.12": "“kathañhi nāma chabbaggiyā bhikkhū bhikkhūnaṃ sañcicca kukkuccaṃ upadahissantī”ti …pe…",
  "pli-tv-bu-vb-pc77:1.13": "“saccaṃ kira tumhe, bhikkhave, bhikkhūnaṃ sañcicca kukkuccaṃ upadahathā”ti?",
  "pli-tv-bu-vb-pc77:1.14": "“Saccaṃ, bhagavā”ti.",
  "pli-tv-bu-vb-pc77:1.15": "Vigarahi buddho bhagavā …pe…",
  "pli-tv-bu-vb-pc77:1.16": "kathañhi nāma tumhe, moghapurisā, bhikkhūnaṃ sañcicca kukkuccaṃ upadahissatha.",
  "pli-tv-bu-vb-pc77:1.17": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc77:1.18": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc77:1.19": "“Yo pana bhikkhu bhikkhussa sañcicca kukkuccaṃ upadaheyya—‘itissa muhuttampi aphāsu bhavissatī’ti etadeva paccayaṃ karitvā anaññaṃ, pācittiyan”ti.",
  "pli-tv-bu-vb-pc77:2.1.1": "Yo panāti",
  "pli-tv-bu-vb-pc77:2.1.2": "yo yādiso …pe…",
  "pli-tv-bu-vb-pc77:2.1.3": "bhikkhūti",
  "pli-tv-bu-vb-pc77:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc77:2.1.5": "Bhikkhussāti",
  "pli-tv-bu-vb-pc77:2.1.6": "aññassa bhikkhussa.",
  "pli-tv-bu-vb-pc77:2.1.7": "Sañciccāti",
  "pli-tv-bu-vb-pc77:2.1.8": "jānanto sañjānanto cecca abhivitaritvā vītikkamo.",
  "pli-tv-bu-vb-pc77:2.1.9": "Kukkuccaṃ upadaheyyāti",
  "pli-tv-bu-vb-pc77:2.1.10": "“ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnan”ti kukkuccaṃ upadahati, āpatti pācittiyassa.",
  "pli-tv-bu-vb-pc77:2.1.11": "Etadeva paccayaṃ karitvā, anaññanti",
  "pli-tv-bu-vb-pc77:2.1.12": "na añño koci paccayo hoti kukkuccaṃ upadahituṃ.",
  "pli-tv-bu-vb-pc77:2.2.1": "Upasampanne upasampannasaññī sañcicca kukkuccaṃ upadahati, āpatti pācittiyassa.",
  "pli-tv-bu-vb-pc77:2.2.2": "Upasampanne vematiko sañcicca kukkuccaṃ upadahati, āpatti pācittiyassa.",
  "pli-tv-bu-vb-pc77:2.2.3": "Upasampanne anupasampannasaññī sañcicca kukkuccaṃ upadahati, āpatti pācittiyassa.",
  "pli-tv-bu-vb-pc77:2.2.4": "Anupasampannassa sañcicca kukkuccaṃ upadahati, āpatti dukkaṭassa.",
  "pli-tv-bu-vb-pc77:2.2.5": "Anupasampanne upasampannasaññī, āpatti dukkaṭassa.",
  "pli-tv-bu-vb-pc77:2.2.6": "Anupasampanne vematiko, āpatti dukkaṭassa.",
  "pli-tv-bu-vb-pc77:2.2.7": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc77:2.3.1": "Anāpatti—",
  "pli-tv-bu-vb-pc77:2.3.2": "na kukkuccaṃ upadahitukāmo “ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnaṃ, iṅgha jānāhi, mā te pacchā kukkuccaṃ ahosī”ti bhaṇati,",
  "pli-tv-bu-vb-pc77:2.3.3": "ummattakassa,",
  "pli-tv-bu-vb-pc77:2.3.4": "ādikammikassāti.",
  "pli-tv-bu-vb-pc77:2.3.5": "Sañciccasikkhāpadaṃ niṭṭhitaṃ sattamaṃ."
}