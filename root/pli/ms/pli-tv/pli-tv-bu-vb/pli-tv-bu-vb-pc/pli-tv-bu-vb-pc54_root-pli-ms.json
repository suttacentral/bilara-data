{
  "pli-tv-bu-vb-pc54:0.1": "Theravāda Vinaya",
  "pli-tv-bu-vb-pc54:0.2": "Mahāvibhaṅga",
  "pli-tv-bu-vb-pc54:0.3": "Pācittiyakaṇḍa",
  "pli-tv-bu-vb-pc54:0.4": "Surāpānavagga",
  "pli-tv-bu-vb-pc54:0.5": "54. Anādariyasikkhāpada",
  "pli-tv-bu-vb-pc54:1.1": "Tena samayena buddho bhagavā kosambiyaṃ viharati ghositārāme.",
  "pli-tv-bu-vb-pc54:1.2": "Tena kho pana samayena āyasmā channo anācāraṃ ācarati.",
  "pli-tv-bu-vb-pc54:1.3": "Bhikkhū evamāhaṃsu—",
  "pli-tv-bu-vb-pc54:1.4": "“māvuso channa, evarūpaṃ akāsi.",
  "pli-tv-bu-vb-pc54:1.5": "Netaṃ kappatī”ti.",
  "pli-tv-bu-vb-pc54:1.6": "So anādariyaṃ paṭicca karotiyeva.",
  "pli-tv-bu-vb-pc54:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc54:1.8": "“kathañhi nāma āyasmā channo anādariyaṃ karissatī”ti …pe…",
  "pli-tv-bu-vb-pc54:1.9": "“saccaṃ kira tvaṃ, channa, anādariyaṃ karosī”ti?",
  "pli-tv-bu-vb-pc54:1.10": "“Saccaṃ, bhagavā”ti.",
  "pli-tv-bu-vb-pc54:1.11": "Vigarahi buddho bhagavā …pe…",
  "pli-tv-bu-vb-pc54:1.12": "kathañhi nāma tvaṃ, moghapurisa, anādariyaṃ karissasi.",
  "pli-tv-bu-vb-pc54:1.13": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc54:1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc54:1.15": "“Anādariye pācittiyan”ti.",
  "pli-tv-bu-vb-pc54:2.1.1": "Anādariyaṃ nāma",
  "pli-tv-bu-vb-pc54:2.1.2": "dve anādariyāni— puggalānādariyañca dhammānādariyañca.",
  "pli-tv-bu-vb-pc54:2.1.3": "Puggalānādariyaṃ nāma",
  "pli-tv-bu-vb-pc54:2.1.4": "upasampannena paññattena vuccamāno— “ayaṃ ukkhittako vā vambhito vā garahito vā, imassa vacanaṃ akataṃ bhavissatī”ti anādariyaṃ karoti, āpatti pācittiyassa.",
  "pli-tv-bu-vb-pc54:2.1.5": "Dhammānādariyaṃ nāma",
  "pli-tv-bu-vb-pc54:2.1.6": "upasampannena paññattena vuccamāno— “kathāyaṃ nasseyya vā vinasseyya vā antaradhāyeyya vā”, taṃ vā na sikkhitukāmo anādariyaṃ karoti, āpatti pācittiyassa.",
  "pli-tv-bu-vb-pc54:2.2.1": "Upasampanne upasampannasaññī anādariyaṃ karoti, āpatti pācittiyassa.",
  "pli-tv-bu-vb-pc54:2.2.2": "Upasampanne vematiko anādariyaṃ karoti, āpatti pācittiyassa.",
  "pli-tv-bu-vb-pc54:2.2.3": "Upasampanne anupasampannasaññī anādariyaṃ karoti, āpatti pācittiyassa.",
  "pli-tv-bu-vb-pc54:2.2.4": "Apaññattena vuccamāno—",
  "pli-tv-bu-vb-pc54:2.2.5": "“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti anādariyaṃ karoti, āpatti dukkaṭassa.",
  "pli-tv-bu-vb-pc54:2.2.6": "Anupasampannena paññattena vā apaññattena vā vuccamāno—",
  "pli-tv-bu-vb-pc54:2.2.7": "“idaṃ na sallekhāya na dhutatthāya na pāsādikatāya na apacayāya na vīriyārambhāya saṃvattatī”ti anādariyaṃ karoti, āpatti dukkaṭassa.",
  "pli-tv-bu-vb-pc54:2.2.8": "Anupasampanne upasampannasaññī āpatti dukkaṭassa.",
  "pli-tv-bu-vb-pc54:2.2.9": "Anupasampanne vematiko, āpatti dukkaṭassa.",
  "pli-tv-bu-vb-pc54:2.2.10": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc54:2.3.1": "Anāpatti—",
  "pli-tv-bu-vb-pc54:2.3.2": "“evaṃ amhākaṃ ācariyānaṃ uggaho paripucchā”ti bhaṇati,",
  "pli-tv-bu-vb-pc54:2.3.3": "ummattakassa,",
  "pli-tv-bu-vb-pc54:2.3.4": "ādikammikassāti.",
  "pli-tv-bu-vb-pc54:2.3.5": "Anādariyasikkhāpadaṃ niṭṭhitaṃ catutthaṃ."
}