{
  "pli-tv-bu-vb-pc67:0.1": "Theravāda Vinaya",
  "pli-tv-bu-vb-pc67:0.2": "Mahāvibhaṅga",
  "pli-tv-bu-vb-pc67:0.3": "Pācittiyakaṇḍa",
  "pli-tv-bu-vb-pc67:0.4": "Sappāṇakavagga",
  "pli-tv-bu-vb-pc67:0.5": "67. Saṃvidhānasikkhāpada",
  "pli-tv-bu-vb-pc67:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc67:1.2": "Tena kho pana samayena aññataro bhikkhu kosalesu janapade sāvatthiṃ gacchanto aññatarena gāmadvārena atikkamati.",
  "pli-tv-bu-vb-pc67:1.3": "Aññatarā itthī sāmikena saha bhaṇḍitvā gāmato nikkhamitvā taṃ bhikkhuṃ passitvā etadavoca—",
  "pli-tv-bu-vb-pc67:1.4": "“kahaṃ, bhante, ayyo gamissatī”ti?",
  "pli-tv-bu-vb-pc67:1.5": "“Sāvatthiṃ kho ahaṃ, bhagini, gamissāmī”ti.",
  "pli-tv-bu-vb-pc67:1.6": "“Ahaṃ ayyena saddhiṃ gamissāmī”ti.",
  "pli-tv-bu-vb-pc67:1.7": "“Eyyāsi, bhaginī”ti.",
  "pli-tv-bu-vb-pc67:1.8": "Atha kho tassā itthiyā sāmiko gāmato nikkhamitvā manusse pucchi—",
  "pli-tv-bu-vb-pc67:1.9": "“apāyyo, evarūpiṃ itthiṃ passeyyāthā”ti?",
  "pli-tv-bu-vb-pc67:1.10": "“Esāyyo, pabbajitena saha gacchatī”ti.",
  "pli-tv-bu-vb-pc67:1.11": "Atha kho so puriso anubandhitvā taṃ bhikkhuṃ gahetvā ākoṭetvā muñci.",
  "pli-tv-bu-vb-pc67:1.12": "Atha kho so bhikkhu aññatarasmiṃ rukkhamūle padhūpento nisīdi.",
  "pli-tv-bu-vb-pc67:1.13": "Atha kho sā itthī taṃ purisaṃ etadavoca—",
  "pli-tv-bu-vb-pc67:1.14": "“nāyyo, so bhikkhu maṃ nippātesi;",
  "pli-tv-bu-vb-pc67:1.15": "api ca ahameva tena bhikkhunā saddhiṃ gacchāmi;",
  "pli-tv-bu-vb-pc67:1.16": "akārako so bhikkhu;",
  "pli-tv-bu-vb-pc67:1.17": "gaccha, naṃ khamāpehī”ti.",
  "pli-tv-bu-vb-pc67:1.18": "Atha kho so puriso taṃ bhikkhuṃ khamāpesi.",
  "pli-tv-bu-vb-pc67:1.19": "Atha kho so bhikkhu sāvatthiṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc67:1.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc67:1.21": "“kathañhi nāma bhikkhu mātugāmena saddhiṃ saṃvidhāya ekaddhānamaggaṃ paṭipajjissatī”ti …pe…",
  "pli-tv-bu-vb-pc67:1.22": "“saccaṃ kira tvaṃ, bhikkhu, mātugāmena saddhiṃ saṃvidhāya ekaddhānamaggaṃ paṭipajjasī”ti?",
  "pli-tv-bu-vb-pc67:1.23": "“Saccaṃ, bhagavā”ti.",
  "pli-tv-bu-vb-pc67:1.24": "Vigarahi buddho bhagavā …pe…",
  "pli-tv-bu-vb-pc67:1.25": "kathañhi nāma tvaṃ, moghapurisa, mātugāmena saddhiṃ saṃvidhāya ekaddhānamaggaṃ paṭipajjissasi.",
  "pli-tv-bu-vb-pc67:1.26": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc67:1.27": "evañca pana, bhikkhave, imaṃ sikkhāpadaṃ, uddiseyyātha—",
  "pli-tv-bu-vb-pc67:1.28": "“Yo pana bhikkhu mātugāmena saddhiṃ saṃvidhāya ekaddhānamaggaṃ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc67:2.1.1": "Yo panāti",
  "pli-tv-bu-vb-pc67:2.1.2": "yo yādiso …pe…",
  "pli-tv-bu-vb-pc67:2.1.3": "bhikkhūti",
  "pli-tv-bu-vb-pc67:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc67:2.1.5": "Mātugāmo nāma",
  "pli-tv-bu-vb-pc67:2.1.6": "manussitthī, na yakkhī na petī na tiracchānagatā viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.",
  "pli-tv-bu-vb-pc67:2.1.7": "Saddhinti",
  "pli-tv-bu-vb-pc67:2.1.8": "ekato.",
  "pli-tv-bu-vb-pc67:2.1.9": "Saṃvidhāyāti—",
  "pli-tv-bu-vb-pc67:2.1.10": "“gacchāma bhagini, gacchāmāyya, gacchāmāyya, gacchāma bhagini, ajja vā hiyyo vā pare vā gacchāmā”ti saṃvidahati, āpatti dukkaṭassa.",
  "pli-tv-bu-vb-pc67:2.1.11": "Antamaso gāmantarampīti",
  "pli-tv-bu-vb-pc67:2.1.12": "kukkuṭasampāte gāme gāmantare gāmantare āpatti pācittiyassa.",
  "pli-tv-bu-vb-pc67:2.1.13": "Agāmake araññe addhayojane addhayojane āpatti pācittiyassa.",
  "pli-tv-bu-vb-pc67:2.2.1": "Mātugāme mātugāmasaññī saṃvidhāya ekaddhānamaggaṃ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.2": "Mātugāme vematiko saṃvidhāya ekaddhānamaggaṃ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.3": "Mātugāme amātugāmasaññī saṃvidhāya ekaddhānamaggaṃ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.4": "Bhikkhu saṃvidahati mātugāmo na saṃvidahati, āpatti dukkaṭassa.",
  "pli-tv-bu-vb-pc67:2.2.5": "Yakkhiyā vā petiyā paṇḍakena vā tiracchānagatamanussaviggahitthiyā vā saddhiṃ saṃvidhāya ekaddhānamaggaṃ paṭipajjati, antamaso gāmantarampi, āpatti dukkaṭassa.",
  "pli-tv-bu-vb-pc67:2.2.6": "Amātugāme mātugāmasaññī, āpatti dukkaṭassa.",
  "pli-tv-bu-vb-pc67:2.2.7": "Amātugāme vematiko, āpatti dukkaṭassa.",
  "pli-tv-bu-vb-pc67:2.2.8": "Amātugāme amātugāmasaññī, anāpatti.",
  "pli-tv-bu-vb-pc67:2.3.1": "Anāpatti—",
  "pli-tv-bu-vb-pc67:2.3.2": "asaṃvidahitvā gacchati,",
  "pli-tv-bu-vb-pc67:2.3.3": "mātugāmo saṃvidahati bhikkhu na saṃvidahati,",
  "pli-tv-bu-vb-pc67:2.3.4": "visaṅketena gacchati,",
  "pli-tv-bu-vb-pc67:2.3.5": "āpadāsu,",
  "pli-tv-bu-vb-pc67:2.3.6": "ummattakassa,",
  "pli-tv-bu-vb-pc67:2.3.7": "ādikammikassāti.",
  "pli-tv-bu-vb-pc67:2.3.8": "Saṃvidhānasikkhāpadaṃ niṭṭhitaṃ sattamaṃ."
}