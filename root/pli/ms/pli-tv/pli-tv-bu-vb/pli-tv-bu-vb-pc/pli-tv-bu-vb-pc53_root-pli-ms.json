{
  "pli-tv-bu-vb-pc53:0.1": "Theravāda Vinaya",
  "pli-tv-bu-vb-pc53:0.2": "Mahāvibhaṅga",
  "pli-tv-bu-vb-pc53:0.3": "Pācittiyakaṇḍa",
  "pli-tv-bu-vb-pc53:0.4": "Surāpānavagga",
  "pli-tv-bu-vb-pc53:0.5": "53. Hasadhammasikkhāpada",
  "pli-tv-bu-vb-pc53:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc53:1.2": "Tena kho pana samayena sattarasavaggiyā bhikkhū aciravatiyā nadiyā udake kīḷanti.",
  "pli-tv-bu-vb-pc53:1.3": "Tena kho pana samayena rājā pasenadi kosalo mallikāya deviyā saddhiṃ uparipāsādavaragato hoti.",
  "pli-tv-bu-vb-pc53:1.4": "Addasā kho rājā pasenadi kosalo sattarasavaggiye bhikkhū aciravatiyā nadiyā udake kīḷante.",
  "pli-tv-bu-vb-pc53:1.5": "Disvāna mallikaṃ deviṃ etadavoca—",
  "pli-tv-bu-vb-pc53:1.6": "“ete te, mallike, arahanto udake kīḷantī”ti.",
  "pli-tv-bu-vb-pc53:1.7": "“Nissaṃsayaṃ kho, mahārāja, bhagavatā sikkhāpadaṃ apaññattaṃ.",
  "pli-tv-bu-vb-pc53:1.8": "Te vā bhikkhū appakataññuno”ti.",
  "pli-tv-bu-vb-pc53:1.9": "Atha kho rañño pasenadissa kosalassa etadahosi—",
  "pli-tv-bu-vb-pc53:1.10": "“kena nu kho ahaṃ upāyena bhagavato ca na āroceyyaṃ, bhagavā ca jāneyya ime bhikkhū udake kīḷitā”ti?",
  "pli-tv-bu-vb-pc53:1.11": "Atha kho rājā pasenadi kosalo sattarasavaggiye bhikkhū pakkosāpetvā mahantaṃ guḷapiṇḍaṃ adāsi—",
  "pli-tv-bu-vb-pc53:1.12": "“imaṃ, bhante, guḷapiṇḍaṃ bhagavato dethā”ti.",
  "pli-tv-bu-vb-pc53:1.13": "Sattarasavaggiyā bhikkhū taṃ guḷapiṇḍaṃ ādāya yena bhagavā tenupasaṅkamiṃsu;",
  "pli-tv-bu-vb-pc53:1.14": "upasaṅkamitvā bhagavantaṃ etadavocuṃ—",
  "pli-tv-bu-vb-pc53:1.15": "“imaṃ, bhante, guḷapiṇḍaṃ rājā pasenadi kosalo bhagavato detī”ti.",
  "pli-tv-bu-vb-pc53:1.16": "“Kahaṃ pana tumhe, bhikkhave, rājā addasā”ti.",
  "pli-tv-bu-vb-pc53:1.17": "“Aciravatiyā nadiyā, bhagavā, udake kīḷante”ti.",
  "pli-tv-bu-vb-pc53:1.18": "Vigarahi buddho bhagavā …pe…",
  "pli-tv-bu-vb-pc53:1.19": "kathañhi nāma tumhe, moghapurisā, udake kīḷissatha.",
  "pli-tv-bu-vb-pc53:1.20": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc53:1.21": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc53:1.22": "“Udake hasadhamme pācittiyan”ti.",
  "pli-tv-bu-vb-pc53:2.1.1": "Udake hasadhammo nāma",
  "pli-tv-bu-vb-pc53:2.1.2": "uparigopphake udake hasādhippāyo nimujjati vā ummujjati vā palavati vā, āpatti pācittiyassa.",
  "pli-tv-bu-vb-pc53:2.2.1": "Udake hasadhamme hasadhammasaññī, āpatti pācittiyassa.",
  "pli-tv-bu-vb-pc53:2.2.2": "Udake hasadhamme vematiko, āpatti pācittiyassa.",
  "pli-tv-bu-vb-pc53:2.2.3": "Udake hasadhamme ahasadhammasaññī, āpatti pācittiyassa.",
  "pli-tv-bu-vb-pc53:2.2.4": "Heṭṭhāgopphake udake kīḷati, āpatti dukkaṭassa.",
  "pli-tv-bu-vb-pc53:2.2.5": "Udake nāvāya kīḷati, āpatti dukkaṭassa.",
  "pli-tv-bu-vb-pc53:2.2.6": "Hatthena vā pādena vā kaṭṭhena vā kaṭhalāya vā udakaṃ paharati, āpatti dukkaṭassa.",
  "pli-tv-bu-vb-pc53:2.2.7": "Bhājanagataṃ udakaṃ vā kañjikaṃ vā khīraṃ vā takkaṃ vā rajanaṃ vā passāvaṃ vā cikkhallaṃ vā kīḷati, āpatti dukkaṭassa.",
  "pli-tv-bu-vb-pc53:2.2.8": "Udake ahasadhamme hasadhammasaññī, āpatti dukkaṭassa.",
  "pli-tv-bu-vb-pc53:2.2.9": "Udake ahasadhamme vematiko, āpatti dukkaṭassa.",
  "pli-tv-bu-vb-pc53:2.2.10": "Udake ahasadhamme ahasadhammasaññī, anāpatti.",
  "pli-tv-bu-vb-pc53:2.3.1": "Anāpatti—",
  "pli-tv-bu-vb-pc53:2.3.2": "na hasādhippāyo,",
  "pli-tv-bu-vb-pc53:2.3.3": "sati karaṇīye udakaṃ otaritvā nimujjati vā ummujjati vā palavati vā,",
  "pli-tv-bu-vb-pc53:2.3.4": "pāraṃ gacchanto nimujjati vā ummujjati vā palavati vā,",
  "pli-tv-bu-vb-pc53:2.3.5": "āpadāsu,",
  "pli-tv-bu-vb-pc53:2.3.6": "ummattakassa,",
  "pli-tv-bu-vb-pc53:2.3.7": "ādikammikassāti.",
  "pli-tv-bu-vb-pc53:2.3.8": "Hasadhammasikkhāpadaṃ niṭṭhitaṃ tatiyaṃ."
}