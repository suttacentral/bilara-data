{
  "pli-tv-bu-vb-pc63:0.1": "Theravāda Vinaya",
  "pli-tv-bu-vb-pc63:0.2": "Mahāvibhaṅga",
  "pli-tv-bu-vb-pc63:0.3": "Pācittiyakaṇḍa",
  "pli-tv-bu-vb-pc63:0.4": "Sappāṇakavagga",
  "pli-tv-bu-vb-pc63:0.5": "63. Ukkoṭanasikkhāpada",
  "pli-tv-bu-vb-pc63:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc63:1.2": "Tena kho pana samayena chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭenti—",
  "pli-tv-bu-vb-pc63:1.3": "“akataṃ kammaṃ dukkaṭaṃ kammaṃ puna kātabbaṃ kammaṃ anihataṃ dunnihataṃ puna nihanitabban”ti.",
  "pli-tv-bu-vb-pc63:1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc63:1.5": "“kathañhi nāma chabbaggiyā bhikkhū jānaṃ yathādhammaṃ nihatādhikaraṇaṃ punakammāya ukkoṭessantī”ti …pe…",
  "pli-tv-bu-vb-pc63:1.6": "“saccaṃ kira tumhe, bhikkhave, jānaṃ yathādhammaṃ nihatādhikaraṇaṃ punakammāya ukkoṭethā”ti?",
  "pli-tv-bu-vb-pc63:1.7": "“Saccaṃ, bhagavā”ti.",
  "pli-tv-bu-vb-pc63:1.8": "Vigarahi buddho bhagavā …pe…",
  "pli-tv-bu-vb-pc63:1.9": "kathañhi nāma tumhe, moghapurisā, jānaṃ yathādhammaṃ nihatādhikaraṇaṃ punakammāya ukkoṭessatha.",
  "pli-tv-bu-vb-pc63:1.10": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc63:1.11": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc63:1.12": "“Yo pana bhikkhu jānaṃ yathādhammaṃ nihatādhikaraṇaṃ punakammāya ukkoṭeyya, pācittiyan”ti.",
  "pli-tv-bu-vb-pc63:2.1.1": "Yo panāti",
  "pli-tv-bu-vb-pc63:2.1.2": "yo yādiso …pe…",
  "pli-tv-bu-vb-pc63:2.1.3": "bhikkhūti",
  "pli-tv-bu-vb-pc63:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc63:2.1.5": "Jānāti nāma",
  "pli-tv-bu-vb-pc63:2.1.6": "sāmaṃ vā jānāti, aññe vā tassa ārocenti, so vā āroceti.",
  "pli-tv-bu-vb-pc63:2.1.7": "Yathādhammaṃ nāma",
  "pli-tv-bu-vb-pc63:2.1.8": "dhammena vinayena satthusāsanena kataṃ, etaṃ yathādhammaṃ nāma.",
  "pli-tv-bu-vb-pc63:2.1.9": "Adhikaraṇaṃ nāma",
  "pli-tv-bu-vb-pc63:2.1.10": "cattāri adhikaraṇāni— vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.",
  "pli-tv-bu-vb-pc63:2.1.11": "Punakammāya ukkoṭeyyāti",
  "pli-tv-bu-vb-pc63:2.1.12": "“akataṃ kammaṃ dukkaṭaṃ kammaṃ punakātabbaṃ kammaṃ anihataṃ dunnihataṃ puna nihanitabban”ti ukkoṭeti, āpatti pācittiyassa.",
  "pli-tv-bu-vb-pc63:2.2.1": "Dhammakamme dhammakammasaññī ukkoṭeti, āpatti pācittiyassa.",
  "pli-tv-bu-vb-pc63:2.2.2": "Dhammakamme vematiko ukkoṭeti, āpatti dukkaṭassa.",
  "pli-tv-bu-vb-pc63:2.2.3": "Dhammakamme adhammakammasaññī ukkoṭeti, anāpatti.",
  "pli-tv-bu-vb-pc63:2.2.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc63:2.2.5": "Adhammakamme vematiko, āpatti dukkaṭassa.",
  "pli-tv-bu-vb-pc63:2.2.6": "Adhammakamme adhammakammasaññī, anāpatti.",
  "pli-tv-bu-vb-pc63:2.3.1": "Anāpatti—",
  "pli-tv-bu-vb-pc63:2.3.2": "“adhammena vā vaggena vā na kammārahassa vā kammaṃ katan”ti jānanto ukkoṭeti,",
  "pli-tv-bu-vb-pc63:2.3.3": "ummattakassa,",
  "pli-tv-bu-vb-pc63:2.3.4": "ādikammikassāti.",
  "pli-tv-bu-vb-pc63:2.3.5": "Ukkoṭanasikkhāpadaṃ niṭṭhitaṃ tatiyaṃ."
}