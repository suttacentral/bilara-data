{
  "pli-tv-bu-vb-pc26:0.1": "Theravāda Vinaya",
  "pli-tv-bu-vb-pc26:0.2": "Mahāvibhaṅga",
  "pli-tv-bu-vb-pc26:0.3": "Pācittiyakaṇḍa",
  "pli-tv-bu-vb-pc26:0.4": "Ovādavagga",
  "pli-tv-bu-vb-pc26:0.5": "26. Cīvarasibbanasikkhāpada",
  "pli-tv-bu-vb-pc26:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc26:1.2": "Tena kho pana samayena āyasmā udāyī paṭṭo hoti cīvarakammaṃ kātuṃ.",
  "pli-tv-bu-vb-pc26:1.3": "Aññatarā bhikkhunī yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—",
  "pli-tv-bu-vb-pc26:1.4": "“sādhu me, bhante, ayyo cīvaraṃ sibbatū”ti.",
  "pli-tv-bu-vb-pc26:1.5": "Atha kho āyasmā udāyī tassā bhikkhuniyā cīvaraṃ sibbitvā surattaṃ suparikammakataṃ katvā majjhe paṭibhānacittaṃ vuṭṭhāpetvā saṃharitvā nikkhipi.",
  "pli-tv-bu-vb-pc26:1.6": "Atha kho sā bhikkhunī yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—",
  "pli-tv-bu-vb-pc26:1.7": "“kahaṃ taṃ, bhante, cīvaran”ti?",
  "pli-tv-bu-vb-pc26:1.8": "“Handa, bhagini, imaṃ cīvaraṃ yathāsaṃhaṭaṃ haritvā nikkhipitvā yadā bhikkhunisaṃgho ovādaṃ āgacchati tadā imaṃ cīvaraṃ pārupitvā bhikkhunisaṃghassa piṭṭhito piṭṭhito āgacchā”ti.",
  "pli-tv-bu-vb-pc26:1.9": "Atha kho sā bhikkhunī taṃ cīvaraṃ yathāsaṃhaṭaṃ haritvā nikkhipitvā yadā bhikkhunisaṃgho ovādaṃ āgacchati tadā taṃ cīvaraṃ pārupitvā bhikkhunisaṃghassa piṭṭhito piṭṭhito āgacchati.",
  "pli-tv-bu-vb-pc26:1.10": "Manussā ujjhāyanti khiyyanti vipācenti—",
  "pli-tv-bu-vb-pc26:1.11": "“yāva chinnikā imā bhikkhuniyo dhuttikā ahirikāyo, yatra hi nāma cīvare paṭibhānacittaṃ vuṭṭhāpessantī”ti.",
  "pli-tv-bu-vb-pc26:1.12": "Bhikkhuniyo evamāhaṃsu—",
  "pli-tv-bu-vb-pc26:1.13": "“kassidaṃ kamman”ti?",
  "pli-tv-bu-vb-pc26:1.14": "“Ayyassa udāyissā”ti.",
  "pli-tv-bu-vb-pc26:1.15": "“Yepi te chinnakā dhuttakā ahirikā tesampi evarūpaṃ na sobheyya, kiṃ pana ayyassa udāyissā”ti.",
  "pli-tv-bu-vb-pc26:1.16": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-pc26:1.17": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc26:1.18": "“kathañhi nāma āyasmā udāyī bhikkhuniyā cīvaraṃ sibbissatī”ti …pe…",
  "pli-tv-bu-vb-pc26:1.19": "“saccaṃ kira tvaṃ, udāyi, bhikkhuniyā cīvaraṃ sibbasī”ti?",
  "pli-tv-bu-vb-pc26:1.20": "“Saccaṃ, bhagavā”ti.",
  "pli-tv-bu-vb-pc26:1.21": "“Ñātikā te, udāyi, aññātikā”ti?",
  "pli-tv-bu-vb-pc26:1.22": "“Aññātikā, bhagavā”ti.",
  "pli-tv-bu-vb-pc26:1.23": "“Aññātako, moghapurisa, aññātikāya na jānāti patirūpaṃ vā appatirūpaṃ vā pāsādikaṃ vā apāsādikaṃ vā.",
  "pli-tv-bu-vb-pc26:1.24": "Kathañhi nāma tvaṃ, moghapurisa, aññātikāya bhikkhuniyā cīvaraṃ sibbissasi.",
  "pli-tv-bu-vb-pc26:1.25": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc26:1.26": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc26:1.27": "“Yo pana bhikkhu aññātikāya bhikkhuniyā cīvaraṃ sibbeyya vā sibbāpeyya vā, pācittiyan”ti.",
  "pli-tv-bu-vb-pc26:2.1.1": "Yo panāti",
  "pli-tv-bu-vb-pc26:2.1.2": "yo yādiso …pe…",
  "pli-tv-bu-vb-pc26:2.1.3": "bhikkhūti",
  "pli-tv-bu-vb-pc26:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc26:2.1.5": "Aññātikā nāma",
  "pli-tv-bu-vb-pc26:2.1.6": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-pc26:2.1.7": "Bhikkhunī nāma",
  "pli-tv-bu-vb-pc26:2.1.8": "ubhatosaṃghe upasampannā.",
  "pli-tv-bu-vb-pc26:2.1.9": "Cīvaraṃ nāma",
  "pli-tv-bu-vb-pc26:2.1.10": "channaṃ cīvarānaṃ aññataraṃ cīvaraṃ.",
  "pli-tv-bu-vb-pc26:2.1.11": "Sibbeyyāti",
  "pli-tv-bu-vb-pc26:2.1.12": "sayaṃ sibbati ārāpathe ārāpathe āpatti pācittiyassa.",
  "pli-tv-bu-vb-pc26:2.1.13": "Sibbāpeyyāti",
  "pli-tv-bu-vb-pc26:2.1.14": "aññaṃ āṇāpeti, āpatti pācittiyassa.",
  "pli-tv-bu-vb-pc26:2.1.15": "Sakiṃ āṇatto bahukampi sibbati, āpatti pācittiyassa.",
  "pli-tv-bu-vb-pc26:2.2.1": "Aññātikāya aññātikasaññī cīvaraṃ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.2": "Aññātikāya vematiko cīvaraṃ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.3": "Aññātikāya ñātikasaññī cīvaraṃ sibbati vā sibbāpeti vā, āpatti pācittiyassa.",
  "pli-tv-bu-vb-pc26:2.2.4": "Ekatoupasampannāya cīvaraṃ sibbati vā sibbāpeti vā, āpatti dukkaṭassa.",
  "pli-tv-bu-vb-pc26:2.2.5": "Ñātikāya aññātikasaññī, āpatti dukkaṭassa.",
  "pli-tv-bu-vb-pc26:2.2.6": "Ñātikāya vematiko, āpatti dukkaṭassa.",
  "pli-tv-bu-vb-pc26:2.2.7": "Ñātikāya ñātikasaññī, anāpatti.",
  "pli-tv-bu-vb-pc26:2.3.1": "Anāpatti—",
  "pli-tv-bu-vb-pc26:2.3.2": "ñātikāya,",
  "pli-tv-bu-vb-pc26:2.3.3": "cīvaraṃ ṭhapetvā aññaṃ parikkhāraṃ sibbati vā sibbāpeti vā,",
  "pli-tv-bu-vb-pc26:2.3.4": "sikkhamānāya,",
  "pli-tv-bu-vb-pc26:2.3.5": "sāmaṇeriyā,",
  "pli-tv-bu-vb-pc26:2.3.6": "ummattakassa,",
  "pli-tv-bu-vb-pc26:2.3.7": "ādikammikassāti.",
  "pli-tv-bu-vb-pc26:2.3.8": "Cīvarasibbanasikkhāpadaṃ niṭṭhitaṃ chaṭṭhaṃ."
}