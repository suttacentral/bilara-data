{
  "pli-tv-bu-vb-pc37:0.1": "Theravāda Vinaya",
  "pli-tv-bu-vb-pc37:0.2": "Mahāvibhaṅga",
  "pli-tv-bu-vb-pc37:0.3": "Pācittiyakaṇḍa",
  "pli-tv-bu-vb-pc37:0.4": "Bhojanavagga",
  "pli-tv-bu-vb-pc37:0.5": "37. Vikālabhojanasikkhāpada",
  "pli-tv-bu-vb-pc37:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc37:1.2": "Tena kho pana samayena rājagahe giraggasamajjo hoti.",
  "pli-tv-bu-vb-pc37:1.3": "Sattarasavaggiyā bhikkhū giraggasamajjaṃ dassanāya agamaṃsu.",
  "pli-tv-bu-vb-pc37:1.4": "Manussā sattarasavaggiye bhikkhū passitvā nahāpetvā vilimpetvā bhojetvā khādanīyaṃ adaṃsu.",
  "pli-tv-bu-vb-pc37:1.5": "Sattarasavaggiyā bhikkhū khādanīyaṃ ādāya ārāmaṃ gantvā chabbaggiye bhikkhū etadavocuṃ—",
  "pli-tv-bu-vb-pc37:1.6": "“gaṇhāthāvuso, khādanīyaṃ khādathā”ti.",
  "pli-tv-bu-vb-pc37:1.7": "“Kuto tumhehi, āvuso, khādanīyaṃ laddhan”ti?",
  "pli-tv-bu-vb-pc37:1.8": "Sattarasavaggiyā bhikkhū chabbaggiyānaṃ bhikkhūnaṃ etamatthaṃ ārocesuṃ.",
  "pli-tv-bu-vb-pc37:1.9": "“Kiṃ pana tumhe, āvuso, vikāle bhojanaṃ bhuñjathā”ti?",
  "pli-tv-bu-vb-pc37:1.10": "“Evamāvuso”ti.",
  "pli-tv-bu-vb-pc37:1.11": "Chabbaggiyā bhikkhū ujjhāyanti khiyyanti vipācenti—",
  "pli-tv-bu-vb-pc37:1.12": "“kathañhi nāma sattarasavaggiyā bhikkhū vikāle bhojanaṃ bhuñjissantī”ti.",
  "pli-tv-bu-vb-pc37:1.13": "Atha kho chabbaggiyā bhikkhū bhikkhūnaṃ etamatthaṃ ārocesuṃ.",
  "pli-tv-bu-vb-pc37:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc37:1.15": "“kathañhi nāma sattarasavaggiyā bhikkhū vikāle bhojanaṃ bhuñjissantī”ti …pe…",
  "pli-tv-bu-vb-pc37:1.16": "“saccaṃ kira tumhe, bhikkhave, vikāle bhojanaṃ bhuñjathā”ti?",
  "pli-tv-bu-vb-pc37:1.17": "“Saccaṃ, bhagavā”ti.",
  "pli-tv-bu-vb-pc37:1.18": "Vigarahi buddho bhagavā …pe…",
  "pli-tv-bu-vb-pc37:1.19": "kathañhi nāma tumhe, moghapurisā, vikāle bhojanaṃ bhuñjissatha.",
  "pli-tv-bu-vb-pc37:1.20": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc37:1.21": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc37:1.22": "“Yo pana bhikkhu vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyan”ti.",
  "pli-tv-bu-vb-pc37:2.1.1": "Yo panāti",
  "pli-tv-bu-vb-pc37:2.1.2": "yo yādiso …pe…",
  "pli-tv-bu-vb-pc37:2.1.3": "bhikkhūti",
  "pli-tv-bu-vb-pc37:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc37:2.1.5": "Vikālo nāma",
  "pli-tv-bu-vb-pc37:2.1.6": "majjhanhike vītivatte yāva aruṇuggamanā.",
  "pli-tv-bu-vb-pc37:2.1.7": "Khādanīyaṃ nāma",
  "pli-tv-bu-vb-pc37:2.1.8": "pañca bhojanāni—yāmakālikaṃ sattāhakālikaṃ yāvajīvikaṃ ṭhapetvā avasesaṃ khādanīyaṃ nāma.",
  "pli-tv-bu-vb-pc37:2.1.9": "Bhojanīyaṃ nāma",
  "pli-tv-bu-vb-pc37:2.1.10": "pañca bhojanāni—odano, kummāso, sattu, maccho, maṃsaṃ.",
  "pli-tv-bu-vb-pc37:2.1.11": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc37:2.1.12": "Ajjhohāre ajjhohāre āpatti pācittiyassa.",
  "pli-tv-bu-vb-pc37:2.2.1": "Vikāle vikālasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc37:2.2.2": "Vikāle vematiko khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc37:2.2.3": "Vikāle kālasaññī khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bu-vb-pc37:2.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pc37:2.2.5": "Ajjhohāre ajjhohāre āpatti dukkaṭassa.",
  "pli-tv-bu-vb-pc37:2.2.6": "Kāle vikālasaññī, āpatti dukkaṭassa.",
  "pli-tv-bu-vb-pc37:2.2.7": "Kāle vematiko, āpatti dukkaṭassa.",
  "pli-tv-bu-vb-pc37:2.2.8": "Kāle kālasaññī, anāpatti.",
  "pli-tv-bu-vb-pc37:2.3.1": "Anāpatti—",
  "pli-tv-bu-vb-pc37:2.3.2": "yāmakālikaṃ sattāhakālikaṃ yāvajīvikaṃ sati paccaye paribhuñjati,",
  "pli-tv-bu-vb-pc37:2.3.3": "ummattakassa,",
  "pli-tv-bu-vb-pc37:2.3.4": "ādikammikassāti.",
  "pli-tv-bu-vb-pc37:2.3.5": "Vikālabhojanasikkhāpadaṃ niṭṭhitaṃ sattamaṃ."
}