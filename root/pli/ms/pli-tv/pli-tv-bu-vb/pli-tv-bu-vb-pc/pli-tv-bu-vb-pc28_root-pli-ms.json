{
  "pli-tv-bu-vb-pc28:0.1": "Theravāda Vinaya",
  "pli-tv-bu-vb-pc28:0.2": "Mahāvibhaṅga",
  "pli-tv-bu-vb-pc28:0.3": "Pācittiyakaṇḍa",
  "pli-tv-bu-vb-pc28:0.4": "Ovādavagga",
  "pli-tv-bu-vb-pc28:0.5": "28. Nāvābhiruhanasikkhāpada",
  "pli-tv-bu-vb-pc28:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc28:1.2": "Tena kho pana samayena chabbaggiyā bhikkhū bhikkhunīhi saddhiṃ saṃvidhāya ekaṃ nāvaṃ abhiruhanti.",
  "pli-tv-bu-vb-pc28:1.3": "Manussā ujjhāyanti khiyyanti vipācenti—",
  "pli-tv-bu-vb-pc28:1.4": "“yatheva mayaṃ sapajāpatikā nāvāya kīḷāma, evamevime samaṇā sakyaputtiyā bhikkhunīhi saddhiṃ saṃvidhāya nāvāya kīḷantī”ti.",
  "pli-tv-bu-vb-pc28:1.5": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc28:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc28:1.7": "“kathañhi nāma chabbaggiyā bhikkhū bhikkhunīhi saddhiṃ saṃvidhāya ekaṃ nāvaṃ abhiruhissantī”ti …pe…",
  "pli-tv-bu-vb-pc28:1.8": "“saccaṃ kira tumhe, bhikkhave, bhikkhunīhi saddhiṃ saṃvidhāya ekaṃ nāvaṃ abhiruhathā”ti?",
  "pli-tv-bu-vb-pc28:1.9": "“Saccaṃ, bhagavā”ti.",
  "pli-tv-bu-vb-pc28:1.10": "Vigarahi buddho bhagavā …pe…",
  "pli-tv-bu-vb-pc28:1.11": "kathañhi nāma tumhe, moghapurisā, bhikkhunīhi saddhiṃ saṃvidhāya ekaṃ nāvaṃ abhiruhissatha.",
  "pli-tv-bu-vb-pc28:1.12": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc28:1.13": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc28:1.14": "“Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya, uddhaṅgāminiṃ vā adhogāminiṃ vā, pācittiyan”ti.",
  "pli-tv-bu-vb-pc28:1.15": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc28:2.1": "Tena kho pana samayena sambahulā bhikkhū ca bhikkhuniyo ca sāketā sāvatthiṃ addhānamaggappaṭipannā honti.",
  "pli-tv-bu-vb-pc28:2.2": "Antarāmagge nadī taritabbā hoti.",
  "pli-tv-bu-vb-pc28:2.3": "Atha kho tā bhikkhuniyo te bhikkhū etadavocuṃ—",
  "pli-tv-bu-vb-pc28:2.4": "“mayampi ayyehi saddhiṃ uttarissāmā”ti.",
  "pli-tv-bu-vb-pc28:2.5": "“Na, bhaginī, kappati bhikkhuniyā saddhiṃ saṃvidhāya ekaṃ nāvaṃ abhiruhituṃ;",
  "pli-tv-bu-vb-pc28:2.6": "tumhe vā paṭhamaṃ uttaratha mayaṃ vā uttarissāmā”ti.",
  "pli-tv-bu-vb-pc28:2.7": "“Ayyā, bhante, aggapurisā.",
  "pli-tv-bu-vb-pc28:2.8": "Ayyāva paṭhamaṃ uttarantū”ti.",
  "pli-tv-bu-vb-pc28:2.9": "Atha kho tāsaṃ bhikkhunīnaṃ pacchā uttarantīnaṃ corā acchindiṃsu ca dūsesuñca.",
  "pli-tv-bu-vb-pc28:2.10": "Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ.",
  "pli-tv-bu-vb-pc28:2.11": "Bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-pc28:2.12": "Bhikkhū bhagavato etamatthaṃ ārocesuṃ.",
  "pli-tv-bu-vb-pc28:2.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc28:2.14": "“anujānāmi, bhikkhave, tiriyaṃ taraṇāya bhikkhuniyā saddhiṃ saṃvidhāya ekaṃ nāvaṃ abhiruhituṃ.",
  "pli-tv-bu-vb-pc28:2.15": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc28:2.16": "“Yo pana bhikkhu bhikkhuniyā saddhiṃ saṃvidhāya ekaṃ nāvaṃ abhiruheyya uddhaṅgāminiṃ vā adhogāminiṃ vā, aññatra tiriyaṃ taraṇāya, pācittiyan”ti.",
  "pli-tv-bu-vb-pc28:3.1.1": "Yo panāti",
  "pli-tv-bu-vb-pc28:3.1.2": "yo yādiso …pe…",
  "pli-tv-bu-vb-pc28:3.1.3": "bhikkhūti",
  "pli-tv-bu-vb-pc28:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc28:3.1.5": "Bhikkhunī nāma",
  "pli-tv-bu-vb-pc28:3.1.6": "ubhatosaṃghe upasampannā.",
  "pli-tv-bu-vb-pc28:3.1.7": "Saddhinti",
  "pli-tv-bu-vb-pc28:3.1.8": "ekato.",
  "pli-tv-bu-vb-pc28:3.1.9": "Saṃvidhāyāti",
  "pli-tv-bu-vb-pc28:3.1.10": "“abhiruhāma, bhagini, abhiruhāmāyya; abhiruhāmāyya, abhiruhāma, bhagini; ajja vā hiyyo vā pare vā abhiruhāmā”ti saṃvidahati āpatti dukkaṭassa.",
  "pli-tv-bu-vb-pc28:3.1.11": "Bhikkhuniyā abhiruḷhe bhikkhu abhiruhati, āpatti pācittiyassa.",
  "pli-tv-bu-vb-pc28:3.1.12": "Bhikkhumhi abhiruḷhe bhikkhunī abhiruhati, āpatti pācittiyassa.",
  "pli-tv-bu-vb-pc28:3.1.13": "Ubho vā abhiruhanti, āpatti pācittiyassa.",
  "pli-tv-bu-vb-pc28:3.1.14": "Uddhaṅgāmininti",
  "pli-tv-bu-vb-pc28:3.1.15": "ujjavanikāya.",
  "pli-tv-bu-vb-pc28:3.1.16": "Adhogāmininti",
  "pli-tv-bu-vb-pc28:3.1.17": "ojavanikāya.",
  "pli-tv-bu-vb-pc28:3.1.18": "Aññatra tiriyaṃ taraṇāyāti",
  "pli-tv-bu-vb-pc28:3.1.19": "ṭhapetvā tiriyaṃ taraṇaṃ.",
  "pli-tv-bu-vb-pc28:3.1.20": "Kukkuṭasampāte gāme, gāmantare gāmantare āpatti pācittiyassa.",
  "pli-tv-bu-vb-pc28:3.1.21": "Agāmake araññe, aḍḍhayojane aḍḍhayojane āpatti pācittiyassa.",
  "pli-tv-bu-vb-pc28:3.2.1": "Saṃvidahite saṃvidahitasaññī ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa.",
  "pli-tv-bu-vb-pc28:3.2.2": "Saṃvidahite vematiko ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa.",
  "pli-tv-bu-vb-pc28:3.2.3": "Saṃvidahite asaṃvidahitasaññī ekaṃ nāvaṃ abhiruhati uddhaṅgāminiṃ vā adhogāminiṃ vā, aññatra tiriyaṃ taraṇāya, āpatti pācittiyassa.",
  "pli-tv-bu-vb-pc28:3.2.4": "Bhikkhu saṃvidahati, bhikkhunī na saṃvidahati, āpatti dukkaṭassa.",
  "pli-tv-bu-vb-pc28:3.2.5": "Asaṃvidahite saṃvidahitasaññī, āpatti dukkaṭassa.",
  "pli-tv-bu-vb-pc28:3.2.6": "Asaṃvidahite vematiko, āpatti dukkaṭassa.",
  "pli-tv-bu-vb-pc28:3.2.7": "Asaṃvidahite, asaṃvidahitasaññī, anāpatti.",
  "pli-tv-bu-vb-pc28:3.3.1": "Anāpatti—",
  "pli-tv-bu-vb-pc28:3.3.2": "tiriyaṃ taraṇāya,",
  "pli-tv-bu-vb-pc28:3.3.3": "asaṃvidahitvā abhiruhanti,",
  "pli-tv-bu-vb-pc28:3.3.4": "bhikkhunī saṃvidahati, bhikkhu na saṃvidahati,",
  "pli-tv-bu-vb-pc28:3.3.5": "visaṅketena abhiruhanti,",
  "pli-tv-bu-vb-pc28:3.3.6": "āpadāsu,",
  "pli-tv-bu-vb-pc28:3.3.7": "ummattakassa,",
  "pli-tv-bu-vb-pc28:3.3.8": "ādikammissāti.",
  "pli-tv-bu-vb-pc28:3.3.9": "Nāvābhiruhanasikkhāpadaṃ niṭṭhitaṃ aṭṭhamaṃ."
}