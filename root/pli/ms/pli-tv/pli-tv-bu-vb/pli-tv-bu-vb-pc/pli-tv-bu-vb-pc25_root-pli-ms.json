{
  "pli-tv-bu-vb-pc25:0.1": "Theravāda Vinaya",
  "pli-tv-bu-vb-pc25:0.2": "Mahāvibhaṅga",
  "pli-tv-bu-vb-pc25:0.3": "Pācittiyakaṇḍa",
  "pli-tv-bu-vb-pc25:0.4": "Ovādavagga",
  "pli-tv-bu-vb-pc25:0.5": "25. Cīvaradānasikkhāpada",
  "pli-tv-bu-vb-pc25:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc25:1.2": "Tena kho pana samayena aññataro bhikkhu sāvatthiyaṃ aññatarissā visikhāya piṇḍāya carati. Aññatarāpi bhikkhunī tassā visikhāya piṇḍāya carati.",
  "pli-tv-bu-vb-pc25:1.3": "Atha kho so bhikkhu taṃ bhikkhuniṃ etadavoca—“gaccha, bhagini, amukasmiṃ okāse bhikkhā diyyatī”ti.",
  "pli-tv-bu-vb-pc25:1.4": "Sāpi kho evamāha—“gacchāyya, amukasmiṃ okāse bhikkhā diyyatī”ti.",
  "pli-tv-bu-vb-pc25:1.5": "Te abhiṇhadassanena sandiṭṭhā ahesuṃ.",
  "pli-tv-bu-vb-pc25:1.6": "Tena kho pana samayena saṃghassa cīvaraṃ bhājīyati.",
  "pli-tv-bu-vb-pc25:1.7": "Atha kho sā bhikkhunī ovādaṃ gantvā yena so bhikkhu tenupasaṅkami; upasaṅkamitvā taṃ bhikkhuṃ abhivādetvā ekamantaṃ aṭṭhāsi.",
  "pli-tv-bu-vb-pc25:1.8": "Ekamantaṃ ṭhitaṃ kho taṃ bhikkhuniṃ so bhikkhu etadavoca—“ ayaṃ me, bhagini, cīvarapaṭivīso; sādiyissasī”ti?",
  "pli-tv-bu-vb-pc25:1.9": "“Āmāyya, dubbalacīvarāmhī”ti.",
  "pli-tv-bu-vb-pc25:1.10": "Atha kho so bhikkhu tassā bhikkhuniyā cīvaraṃ adāsi.",
  "pli-tv-bu-vb-pc25:1.11": "Sopi kho bhikkhu dubbalacīvaro hoti.",
  "pli-tv-bu-vb-pc25:1.12": "Bhikkhū taṃ bhikkhuṃ etadavocuṃ—“karohi dāni te, āvuso, cīvaran”ti.",
  "pli-tv-bu-vb-pc25:1.13": "Atha kho so bhikkhu bhikkhūnaṃ etamatthaṃ ārocesi.",
  "pli-tv-bu-vb-pc25:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc25:1.15": "“kathañhi nāma bhikkhu bhikkhuniyā cīvaraṃ dassatī”ti …pe…",
  "pli-tv-bu-vb-pc25:1.16": "“saccaṃ kira tvaṃ, bhikkhu, bhikkhuniyā cīvaraṃ adāsī”ti?",
  "pli-tv-bu-vb-pc25:1.17": "“Saccaṃ, bhagavā”ti.",
  "pli-tv-bu-vb-pc25:1.18": "“Ñātikā te, bhikkhu, aññātikā”ti?",
  "pli-tv-bu-vb-pc25:1.19": "“Aññātikā, bhagavā”ti.",
  "pli-tv-bu-vb-pc25:1.20": "“Aññātako, moghapurisa, aññātikāya na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-pc25:1.21": "Kathañhi nāma tvaṃ, moghapurisa, aññātikāya bhikkhuniyā cīvaraṃ dassasi.",
  "pli-tv-bu-vb-pc25:1.22": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc25:1.23": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc25:1.24": "“Yo pana bhikkhu aññātikāya bhikkhuniyā cīvaraṃ dadeyya, pācittiyan”ti.",
  "pli-tv-bu-vb-pc25:1.25": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc25:2.1": "Tena kho pana samayena bhikkhū kukkuccāyantā bhikkhunīnaṃ pārivattakaṃ cīvaraṃ na denti.",
  "pli-tv-bu-vb-pc25:2.2": "Bhikkhuniyo ujjhāyanti khiyyanti vipācenti—",
  "pli-tv-bu-vb-pc25:2.3": "“kathañhi nāma ayyā amhākaṃ pārivattakaṃ cīvaraṃ na dassantī”ti.",
  "pli-tv-bu-vb-pc25:2.4": "Assosuṃ kho bhikkhū tāsaṃ bhikkhunīnaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bu-vb-pc25:2.5": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pc25:2.6": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc25:2.7": "“anujānāmi, bhikkhave, pañcannaṃ pārivattakaṃ dātuṃ.",
  "pli-tv-bu-vb-pc25:2.8": "Bhikkhussa, bhikkhuniyā, sikkhamānāya, sāmaṇerassa, sāmaṇeriyā—",
  "pli-tv-bu-vb-pc25:2.9": "anujānāmi, bhikkhave, imesaṃ pañcannaṃ pārivattakaṃ dātuṃ.",
  "pli-tv-bu-vb-pc25:2.10": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc25:2.11": "“Yo pana bhikkhu aññātikāya bhikkhuniyā cīvaraṃ dadeyya, aññatra pārivattakā, pācittiyan”ti.",
  "pli-tv-bu-vb-pc25:3.1.1": "Yo panāti",
  "pli-tv-bu-vb-pc25:3.1.2": "yo yādiso …pe…",
  "pli-tv-bu-vb-pc25:3.1.3": "bhikkhūti",
  "pli-tv-bu-vb-pc25:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc25:3.1.5": "Aññātikā nāma",
  "pli-tv-bu-vb-pc25:3.1.6": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-pc25:3.1.7": "Bhikkhunī nāma",
  "pli-tv-bu-vb-pc25:3.1.8": "ubhatosaṃghe upasampannā.",
  "pli-tv-bu-vb-pc25:3.1.9": "Cīvaraṃ nāma",
  "pli-tv-bu-vb-pc25:3.1.10": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bu-vb-pc25:3.1.11": "Aññatra pārivattakāti",
  "pli-tv-bu-vb-pc25:3.1.12": "ṭhapetvā pārivattakaṃ deti, āpatti pācittiyassa.",
  "pli-tv-bu-vb-pc25:3.2.1": "Aññātikāya aññātikasaññī cīvaraṃ deti, aññatra pārivattakā, āpatti pācittiyassa.",
  "pli-tv-bu-vb-pc25:3.2.2": "Aññātikāya vematiko cīvaraṃ deti, aññatra pārivattakā, āpatti pācittiyassa.",
  "pli-tv-bu-vb-pc25:3.2.3": "Aññātikāya ñātikasaññī cīvaraṃ deti, aññatra pārivattakā, āpatti pācittiyassa.",
  "pli-tv-bu-vb-pc25:3.2.4": "Ekato upasampannāya cīvaraṃ deti, aññatra pārivattakā, āpatti dukkaṭassa.",
  "pli-tv-bu-vb-pc25:3.2.5": "Ñātikāya aññātikasaññī, āpatti dukkaṭassa.",
  "pli-tv-bu-vb-pc25:3.2.6": "Ñātikāya vematiko, āpatti dukkaṭassa.",
  "pli-tv-bu-vb-pc25:3.2.7": "Ñātikāya ñātikasaññī, anāpatti.",
  "pli-tv-bu-vb-pc25:3.3.1": "Anāpatti—",
  "pli-tv-bu-vb-pc25:3.3.2": "ñātikāya,",
  "pli-tv-bu-vb-pc25:3.3.3": "pārivattakaṃ parittena vā vipulaṃ, vipulena vā parittaṃ,",
  "pli-tv-bu-vb-pc25:3.3.4": "bhikkhunī vissāsaṃ gaṇhāti,",
  "pli-tv-bu-vb-pc25:3.3.5": "tāvakālikaṃ gaṇhāti,",
  "pli-tv-bu-vb-pc25:3.3.6": "cīvaraṃ ṭhapetvā aññaṃ parikkhāraṃ deti,",
  "pli-tv-bu-vb-pc25:3.3.7": "sikkhamānāya,",
  "pli-tv-bu-vb-pc25:3.3.8": "sāmaṇeriyā,",
  "pli-tv-bu-vb-pc25:3.3.9": "ummattakassa,",
  "pli-tv-bu-vb-pc25:3.3.10": "ādikammikassāti.",
  "pli-tv-bu-vb-pc25:3.3.11": "Cīvaradānasikkhāpadaṃ niṭṭhitaṃ pañcamaṃ."
}