{
  "pli-tv-bu-vb-pc86:0.1": "Theravāda Vinaya",
  "pli-tv-bu-vb-pc86:0.2": "Mahāvibhaṅga",
  "pli-tv-bu-vb-pc86:0.3": "Pācittiyakaṇḍa",
  "pli-tv-bu-vb-pc86:0.4": "Ratanavagga",
  "pli-tv-bu-vb-pc86:0.5": "86. Sūcigharasikkhāpada",
  "pli-tv-bu-vb-pc86:1.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bu-vb-pc86:1.2": "Tena kho pana samayena aññatarena dantakārena bhikkhū pavāritā honti—",
  "pli-tv-bu-vb-pc86:1.3": "“yesaṃ ayyānaṃ sūcigharena attho ahaṃ sūcigharenā”ti.",
  "pli-tv-bu-vb-pc86:1.4": "Tena kho pana samayena bhikkhū bahū sūcighare viññāpenti.",
  "pli-tv-bu-vb-pc86:1.5": "Yesaṃ khuddakā sūcigharā te mahante sūcighare viññāpenti.",
  "pli-tv-bu-vb-pc86:1.6": "Yesaṃ mahantā sūcigharā te khuddake sūcighare viññāpenti.",
  "pli-tv-bu-vb-pc86:1.7": "Atha kho so dantakāro bhikkhūnaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamati.",
  "pli-tv-bu-vb-pc86:1.8": "Manussā ujjhāyanti khiyyanti vipācenti—",
  "pli-tv-bu-vb-pc86:1.9": "“kathañhi nāma samaṇā sakyaputtiyā na mattaṃ jānitvā bahū sūcighare viññāpessanti.",
  "pli-tv-bu-vb-pc86:1.10": "Ayaṃ imesaṃ bahū sūcighare karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadāropissa kilamatī”ti.",
  "pli-tv-bu-vb-pc86:1.11": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc86:1.12": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc86:1.13": "“kathañhi nāma bhikkhū na mattaṃ jānitvā bahū sūcighare viññāpessantī”ti …pe…",
  "pli-tv-bu-vb-pc86:1.14": "“saccaṃ kira, bhikkhave, bhikkhū na mattaṃ jānitvā bahū sūcighare viññāpentī”ti?",
  "pli-tv-bu-vb-pc86:1.15": "“Saccaṃ, bhagavā”ti.",
  "pli-tv-bu-vb-pc86:1.16": "Vigarahi buddho bhagavā …pe…",
  "pli-tv-bu-vb-pc86:1.17": "kathañhi nāma te, bhikkhave, moghapurisā na mattaṃ jānitvā bahū sūcighare viññāpessanti.",
  "pli-tv-bu-vb-pc86:1.18": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc86:1.19": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc86:1.20": "“Yo pana bhikkhu aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya bhedanakaṃ, pācittiyan”ti.",
  "pli-tv-bu-vb-pc86:2.1.1": "Yo panāti",
  "pli-tv-bu-vb-pc86:2.1.2": "yo yādiso …pe…",
  "pli-tv-bu-vb-pc86:2.1.3": "bhikkhūti",
  "pli-tv-bu-vb-pc86:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc86:2.1.5": "Aṭṭhi nāma",
  "pli-tv-bu-vb-pc86:2.1.6": "yaṃ kiñci aṭṭhi.",
  "pli-tv-bu-vb-pc86:2.1.7": "Danto nāma",
  "pli-tv-bu-vb-pc86:2.1.8": "hatthidanto vuccati.",
  "pli-tv-bu-vb-pc86:2.1.9": "Visāṇaṃ nāma",
  "pli-tv-bu-vb-pc86:2.1.10": "yaṃ kiñci visāṇaṃ.",
  "pli-tv-bu-vb-pc86:2.1.11": "Kārāpeyyāti",
  "pli-tv-bu-vb-pc86:2.1.12": "karoti vā kārāpeti vā, payoge dukkaṭaṃ.",
  "pli-tv-bu-vb-pc86:2.1.13": "Paṭilābhena bhinditvā pācittiyaṃ desetabbaṃ.",
  "pli-tv-bu-vb-pc86:2.2.1": "Attanā vippakataṃ attanā pariyosāpeti, āpatti pācittiyassa.",
  "pli-tv-bu-vb-pc86:2.2.2": "Attanā vippakataṃ parehi pariyosāpeti, āpatti pācittiyassa.",
  "pli-tv-bu-vb-pc86:2.2.3": "Parehi vippakataṃ attanā pariyosāpeti, āpatti pācittiyassa.",
  "pli-tv-bu-vb-pc86:2.2.4": "Parehi vippakataṃ parehi pariyosāpeti, āpatti pācittiyassa.",
  "pli-tv-bu-vb-pc86:2.2.5": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc86:2.2.6": "Aññena kataṃ paṭilabhitvā paribhuñjati, āpatti dukkaṭassa.",
  "pli-tv-bu-vb-pc86:2.3.1": "Anāpatti—",
  "pli-tv-bu-vb-pc86:2.3.2": "gaṇṭhikāya,",
  "pli-tv-bu-vb-pc86:2.3.3": "araṇike,",
  "pli-tv-bu-vb-pc86:2.3.4": "vidhe,",
  "pli-tv-bu-vb-pc86:2.3.5": "añjaniyā,",
  "pli-tv-bu-vb-pc86:2.3.6": "añjanisalākāya,",
  "pli-tv-bu-vb-pc86:2.3.7": "vāsijaṭe,",
  "pli-tv-bu-vb-pc86:2.3.8": "udakapuñchaniyā,",
  "pli-tv-bu-vb-pc86:2.3.9": "ummattakassa,",
  "pli-tv-bu-vb-pc86:2.3.10": "ādikammikassāti.",
  "pli-tv-bu-vb-pc86:2.3.11": "Sūcigharasikkhāpadaṃ niṭṭhitaṃ catutthaṃ."
}