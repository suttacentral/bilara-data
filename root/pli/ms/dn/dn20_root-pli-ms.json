{
  "dn20:0.1": "Dīgha Nikāya 20 ",
  "dn20:0.2": "Mahāsamayasutta ",
  "dn20:1.1": "Evaṃ me sutaṃ—",
  "dn20:1.2": "ekaṃ samayaṃ bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; ",
  "dn20:1.3": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. ",
  "dn20:1.4": "Atha kho catunnaṃ suddhāvāsakāyikānaṃ devatānaṃ etadahosi: ",
  "dn20:1.5": "“ayaṃ kho bhagavā sakkesu viharati kapilavatthusmiṃ mahāvane mahatā bhikkhusaṃghena saddhiṃ pañcamattehi bhikkhusatehi sabbeheva arahantehi; ",
  "dn20:1.6": "dasahi ca lokadhātūhi devatā yebhuyyena sannipatitā honti bhagavantaṃ dassanāya bhikkhusaṃghañca. ",
  "dn20:1.7": "Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṃ gāthaṃ bhāseyyāmā”ti. ",
  "dn20:3.1": "Atha kho tā devatā seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya; evameva—suddhāvāsesu devesu antarahitā bhagavato purato pāturahesuṃ. ",
  "dn20:3.2": "Atha kho tā devatā bhagavantaṃ abhivādetvā ekamantaṃ aṭṭhaṃsu. ",
  "dn20:3.3": "Ekamantaṃ ṭhitā kho ekā devatā bhagavato santike imaṃ gāthaṃ abhāsi: ",
  "dn20:3.4": "“Mahāsamayo pavanasmiṃ, ",
  "dn20:3.5": "Devakāyā samāgatā; ",
  "dn20:3.6": "Āgatamha imaṃ dhammasamayaṃ, ",
  "dn20:3.7": "Dakkhitāye aparājitasaṅghan”ti. ",
  "dn20:3.8": "Atha kho aparā devatā bhagavato santike imaṃ gāthaṃ abhāsi: ",
  "dn20:3.9": "“Tatra bhikkhavo samādahaṃsu, ",
  "dn20:3.10": "Cittamattano ujukaṃ akaṃsu; ",
  "dn20:3.11": "Sārathīva nettāni gahetvā, ",
  "dn20:3.12": "Indriyāni rakkhanti paṇḍitā”ti. ",
  "dn20:3.13": "Atha kho aparā devatā bhagavato santike imaṃ gāthaṃ abhāsi: ",
  "dn20:3.14": "“Chetvā khīlaṃ chetvā palighaṃ, ",
  "dn20:3.15": "Indakhīlaṃ ūhacca manejā; ",
  "dn20:3.16": "Te caranti suddhā vimalā, ",
  "dn20:3.17": "Cakkhumatā sudantā susunāgā”ti. ",
  "dn20:3.18": "Atha kho aparā devatā bhagavato santike imaṃ gāthaṃ abhāsi: ",
  "dn20:3.19": "“Ye keci buddhaṃ saraṇaṃ gatāse, ",
  "dn20:3.20": "Na te gamissanti apāyabhūmiṃ; ",
  "dn20:3.21": "Pahāya mānusaṃ dehaṃ, ",
  "dn20:3.22": "Devakāyaṃ paripūressantī”ti. ",
  "dn20:3.23": "1. Devatāsannipāta ",
  "dn20:4.1": "Atha kho bhagavā bhikkhū āmantesi: ",
  "dn20:4.2": "“yebhuyyena, bhikkhave, dasasu lokadhātūsu devatā sannipatitā honti, tathāgataṃ dassanāya bhikkhusaṃghañca. ",
  "dn20:4.3": "Yepi te, bhikkhave, ahesuṃ atītamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā ahesuṃ seyyathāpi mayhaṃ etarahi. ",
  "dn20:4.4": "Yepi te, bhikkhave, bhavissanti anāgatamaddhānaṃ arahanto sammāsambuddhā, tesampi bhagavantānaṃ etapparamāyeva devatā sannipatitā bhavissanti seyyathāpi mayhaṃ etarahi. ",
  "dn20:4.5": "Ācikkhissāmi, bhikkhave, devakāyānaṃ nāmāni; ",
  "dn20:4.6": "kittayissāmi, bhikkhave, devakāyānaṃ nāmāni; ",
  "dn20:4.7": "desessāmi, bhikkhave, devakāyānaṃ nāmāni. ",
  "dn20:4.8": "Taṃ suṇātha, sādhukaṃ manasikarotha, bhāsissāmī”ti. ",
  "dn20:4.9": "“Evaṃ, bhante”ti kho te bhikkhū bhagavato paccassosuṃ. ",
  "dn20:4.10": "Bhagavā etadavoca: ",
  "dn20:5.1": "“Silokamanukassāmi, ",
  "dn20:5.2": "yattha bhummā tadassitā; ",
  "dn20:5.3": "Ye sitā girigabbharaṃ, ",
  "dn20:5.4": "pahitattā samāhitā. ",
  "dn20:5.5": "Puthūsīhāva sallīnā, ",
  "dn20:5.6": "lomahaṃsābhisambhuno; ",
  "dn20:5.7": "Odātamanasā suddhā, ",
  "dn20:5.8": "vippasannamanāvilā. ",
  "dn20:5.9": "Bhiyyo pañcasate ñatvā, ",
  "dn20:5.10": "vane kāpilavatthave; ",
  "dn20:5.11": "Tato āmantayī satthā, ",
  "dn20:5.12": "sāvake sāsane rate. ",
  "dn20:5.13": "‘Devakāyā abhikkantā, ",
  "dn20:5.14": "te vijānātha bhikkhavo’; ",
  "dn20:5.15": "Te ca ātappamakaruṃ, ",
  "dn20:5.16": "sutvā buddhassa sāsanaṃ. ",
  "dn20:6.1": "Tesaṃ pāturahu ñāṇaṃ, ",
  "dn20:6.2": "amanussānadassanaṃ; ",
  "dn20:6.3": "Appeke satamaddakkhuṃ, ",
  "dn20:6.4": "sahassaṃ atha sattariṃ. ",
  "dn20:6.5": "Sataṃ eke sahassānaṃ, ",
  "dn20:6.6": "amanussānamaddasuṃ; ",
  "dn20:6.7": "Appekenantamaddakkhuṃ, ",
  "dn20:6.8": "disā sabbā phuṭā ahuṃ. ",
  "dn20:6.9": "Tañca sabbaṃ abhiññāya, ",
  "dn20:6.10": "vavatthitvāna cakkhumā; ",
  "dn20:6.11": "Tato āmantayī satthā, ",
  "dn20:6.12": "sāvake sāsane rate. ",
  "dn20:6.13": "‘Devakāyā abhikkantā, ",
  "dn20:6.14": "te vijānātha bhikkhavo; ",
  "dn20:6.15": "Ye vohaṃ kittayissāmi, ",
  "dn20:6.16": "girāhi anupubbaso’. ",
  "dn20:7.1": "Sattasahassā te yakkhā, ",
  "dn20:7.2": "bhummā kāpilavatthavā; ",
  "dn20:7.3": "Iddhimanto jutimanto, ",
  "dn20:7.4": "vaṇṇavanto yasassino; ",
  "dn20:7.5": "Modamānā abhikkāmuṃ, ",
  "dn20:7.6": "bhikkhūnaṃ samitiṃ vanaṃ. ",
  "dn20:7.7": "Chasahassā hemavatā, ",
  "dn20:7.8": "yakkhā nānattavaṇṇino; ",
  "dn20:7.9": "Iddhimanto jutimanto, ",
  "dn20:7.10": "vaṇṇavanto yasassino; ",
  "dn20:7.11": "Modamānā abhikkāmuṃ, ",
  "dn20:7.12": "bhikkhūnaṃ samitiṃ vanaṃ. ",
  "dn20:7.13": "Sātāgirā tisahassā, ",
  "dn20:7.14": "yakkhā nānattavaṇṇino; ",
  "dn20:7.15": "Iddhimanto jutimanto, ",
  "dn20:7.16": "vaṇṇavanto yasassino; ",
  "dn20:7.17": "Modamānā abhikkāmuṃ, ",
  "dn20:7.18": "bhikkhūnaṃ samitiṃ vanaṃ. ",
  "dn20:7.19": "Iccete soḷasasahassā, ",
  "dn20:7.20": "yakkhā nānattavaṇṇino; ",
  "dn20:7.21": "Iddhimanto jutimanto, ",
  "dn20:7.22": "vaṇṇavanto yasassino; ",
  "dn20:7.23": "Modamānā abhikkāmuṃ, ",
  "dn20:7.24": "bhikkhūnaṃ samitiṃ vanaṃ. ",
  "dn20:8.1": "Vessāmittā pañcasatā, ",
  "dn20:8.2": "yakkhā nānattavaṇṇino; ",
  "dn20:8.3": "Iddhimanto jutimanto, ",
  "dn20:8.4": "vaṇṇavanto yasassino; ",
  "dn20:8.5": "Modamānā abhikkāmuṃ, ",
  "dn20:8.6": "bhikkhūnaṃ samitiṃ vanaṃ. ",
  "dn20:8.7": "Kumbhīro rājagahiko, ",
  "dn20:8.8": "vepullassa nivesanaṃ; ",
  "dn20:8.9": "Bhiyyo naṃ satasahassaṃ, ",
  "dn20:8.10": "yakkhānaṃ payirupāsati; ",
  "dn20:8.11": "Kumbhīro rājagahiko, ",
  "dn20:8.12": "sopāgā samitiṃ vanaṃ. ",
  "dn20:9.1": "Purimañca disaṃ rājā, ",
  "dn20:9.2": "dhataraṭṭho pasāsati; ",
  "dn20:9.3": "Gandhabbānaṃ adhipati, ",
  "dn20:9.4": "mahārājā yasassiso. ",
  "dn20:9.5": "Puttāpi tassa bahavo, ",
  "dn20:9.6": "indanāmā mahabbalā; ",
  "dn20:9.7": "Iddhimanto jutimanto, ",
  "dn20:9.8": "vaṇṇavanto yasassino; ",
  "dn20:9.9": "Modamānā abhikkāmuṃ, ",
  "dn20:9.10": "bhikkhūnaṃ samitiṃ vanaṃ. ",
  "dn20:9.11": "Dakkhiṇañca disaṃ rājā, ",
  "dn20:9.12": "virūḷho taṃ pasāsati; ",
  "dn20:9.13": "Kumbhaṇḍānaṃ adhipati, ",
  "dn20:9.14": "mahārājā yasassiso. ",
  "dn20:9.15": "Puttāpi tassa bahavo, ",
  "dn20:9.16": "indanāmā mahabbalā; ",
  "dn20:9.17": "Iddhimanto jutimanto, ",
  "dn20:9.18": "vaṇṇavanto yasassino; ",
  "dn20:9.19": "Modamānā abhikkāmuṃ, ",
  "dn20:9.20": "bhikkhūnaṃ samitiṃ vanaṃ. ",
  "dn20:9.21": "Pacchimañca disaṃ rājā, ",
  "dn20:9.22": "virūpakkho pasāsati; ",
  "dn20:9.23": "Nāgānañca adhipati, ",
  "dn20:9.24": "mahārājā yasassiso. ",
  "dn20:9.25": "Puttāpi tassa bahavo, ",
  "dn20:9.26": "indanāmā mahabbalā; ",
  "dn20:9.27": "Iddhimanto jutimanto, ",
  "dn20:9.28": "vaṇṇavanto yasassino; ",
  "dn20:9.29": "Modamānā abhikkāmuṃ, ",
  "dn20:9.30": "bhikkhūnaṃ samitiṃ vanaṃ. ",
  "dn20:9.31": "Uttarañca disaṃ rājā, ",
  "dn20:9.32": "kuvero taṃ pasāsati; ",
  "dn20:9.33": "Yakkhānañca adhipati, ",
  "dn20:9.34": "mahārājā yasassiso. ",
  "dn20:9.35": "Puttāpi tassa bahavo, ",
  "dn20:9.36": "indanāmā mahabbalā; ",
  "dn20:9.37": "Iddhimanto jutimanto, ",
  "dn20:9.38": "vaṇṇavanto yasassino; ",
  "dn20:9.39": "Modamānā abhikkāmuṃ, ",
  "dn20:9.40": "bhikkhūnaṃ samitiṃ vanaṃ. ",
  "dn20:9.41": "Purimaṃ disaṃ dhataraṭṭho, ",
  "dn20:9.42": "dakkhiṇena virūḷhako; ",
  "dn20:9.43": "Pacchimena virūpakkho, ",
  "dn20:9.44": "kuvero uttaraṃ disaṃ. ",
  "dn20:9.45": "Cattāro te mahārājā, ",
  "dn20:9.46": "samantā caturo disā; ",
  "dn20:9.47": "Daddallamānā aṭṭhaṃsu, ",
  "dn20:9.48": "vane kāpilavatthave. ",
  "dn20:10.1": "Tesaṃ māyāvino dāsā, ",
  "dn20:10.2": "āguṃ vañcanikā saṭhā; ",
  "dn20:10.3": "Māyā kuṭeṇḍu viṭeṇḍu, ",
  "dn20:10.4": "viṭucca viṭuṭo saha. ",
  "dn20:10.5": "Candano kāmaseṭṭho ca, ",
  "dn20:10.6": "kinnighaṇḍu nighaṇḍu ca; ",
  "dn20:10.7": "Panādo opamañño ca, ",
  "dn20:10.8": "devasūto ca mātali. ",
  "dn20:10.9": "Cittaseno ca gandhabbo, ",
  "dn20:10.10": "naḷorājā janesabho; ",
  "dn20:10.11": "Āgā pañcasikho ceva, ",
  "dn20:10.12": "timbarū sūriyavacchasā. ",
  "dn20:10.13": "Ete caññe ca rājāno, ",
  "dn20:10.14": "gandhabbā saha rājubhi; ",
  "dn20:10.15": "Modamānā abhikkāmuṃ, ",
  "dn20:10.16": "bhikkhūnaṃ samitiṃ vanaṃ. ",
  "dn20:11.1": "Athāguṃ nāgasā nāgā, ",
  "dn20:11.2": "vesālā sahatacchakā; ",
  "dn20:11.3": "Kambalassatarā āguṃ, ",
  "dn20:11.4": "pāyāgā saha ñātibhi. ",
  "dn20:11.5": "Yāmunā dhataraṭṭhā ca, ",
  "dn20:11.6": "āgū nāgā yasassino; ",
  "dn20:11.7": "Erāvaṇo mahānāgo, ",
  "dn20:11.8": "sopāgā samitiṃ vanaṃ. ",
  "dn20:11.9": "Ye nāgarāje sahasā haranti, ",
  "dn20:11.10": "Dibbā dijā pakkhi visuddhacakkhū; ",
  "dn20:11.11": "Vehāyasā te vanamajjhapattā, ",
  "dn20:11.12": "Citrā supaṇṇā iti tesa nāmaṃ. ",
  "dn20:11.13": "Abhayaṃ tadā nāgarājānamāsi, ",
  "dn20:11.14": "Supaṇṇato khemamakāsi buddho; ",
  "dn20:11.15": "Saṇhāhi vācāhi upavhayantā, ",
  "dn20:11.16": "Nāgā supaṇṇā saraṇamakaṃsu buddhaṃ. ",
  "dn20:12.1": "Jitā vajirahatthena, ",
  "dn20:12.2": "samuddaṃ asurāsitā; ",
  "dn20:12.3": "Bhātaro vāsavassete, ",
  "dn20:12.4": "iddhimanto yasassino. ",
  "dn20:12.5": "Kālakañcā mahābhismā, ",
  "dn20:12.6": "asurā dānaveghasā; ",
  "dn20:12.7": "Vepacitti sucitti ca, ",
  "dn20:12.8": "pahārādo namucī saha. ",
  "dn20:12.9": "Satañca baliputtānaṃ, ",
  "dn20:12.10": "sabbe verocanāmakā; ",
  "dn20:12.11": "Sannayhitvā balisenaṃ, ",
  "dn20:12.12": "rāhubhaddamupāgamuṃ; ",
  "dn20:12.13": "‘Samayo dāni bhaddante, ",
  "dn20:12.14": "bhikkhūnaṃ samitiṃ vanaṃ’. ",
  "dn20:13.1": "Āpo ca devā pathavī, ",
  "dn20:13.2": "tejo vāyo tadāgamuṃ; ",
  "dn20:13.3": "Varuṇā vāraṇā devā, ",
  "dn20:13.4": "somo ca yasasā saha. ",
  "dn20:13.5": "Mettā karuṇā kāyikā, ",
  "dn20:13.6": "āguṃ devā yasassino; ",
  "dn20:13.7": "Dasete dasadhā kāyā, ",
  "dn20:13.8": "sabbe nānattavaṇṇino. ",
  "dn20:13.9": "Iddhimanto jutimanto, ",
  "dn20:13.10": "vaṇṇavanto yasassino; ",
  "dn20:13.11": "Modamānā abhikkāmuṃ, ",
  "dn20:13.12": "bhikkhūnaṃ samitiṃ vanaṃ. ",
  "dn20:14.1": "Veṇḍudevā sahali ca, ",
  "dn20:14.2": "asamā ca duve yamā; ",
  "dn20:14.3": "Candassūpanisā devā, ",
  "dn20:14.4": "candamāguṃ purakkhatvā. ",
  "dn20:14.5": "Sūriyassūpanisā devā, ",
  "dn20:14.6": "sūriyamāguṃ purakkhatvā; ",
  "dn20:14.7": "Nakkhattāni purakkhatvā, ",
  "dn20:14.8": "āguṃ mandavalāhakā. ",
  "dn20:14.9": "Vasūnaṃ vāsavo seṭṭho, ",
  "dn20:14.10": "sakkopāgā purindado; ",
  "dn20:14.11": "Dasete dasadhā kāyā, ",
  "dn20:14.12": "sabbe nānattavaṇṇino. ",
  "dn20:14.13": "Iddhimanto jutimanto, ",
  "dn20:14.14": "vaṇṇavanto yasassino; ",
  "dn20:14.15": "Modamānā abhikkāmuṃ, ",
  "dn20:14.16": "bhikkhūnaṃ samitiṃ vanaṃ. ",
  "dn20:15.1": "Athāguṃ sahabhū devā, ",
  "dn20:15.2": "jalamaggi sikhāriva; ",
  "dn20:15.3": "Ariṭṭhakā ca rojā ca, ",
  "dn20:15.4": "umāpupphanibhāsino. ",
  "dn20:15.5": "Varuṇā sahadhammā ca, ",
  "dn20:15.6": "accutā ca anejakā; ",
  "dn20:15.7": "Sūleyyarucirā āguṃ, ",
  "dn20:15.8": "āguṃ vāsavanesino; ",
  "dn20:15.9": "Dasete dasadhā kāyā, ",
  "dn20:15.10": "sabbe nānattavaṇṇino. ",
  "dn20:15.11": "Iddhimanto jutimanto, ",
  "dn20:15.12": "vaṇṇavanto yasassino; ",
  "dn20:15.13": "Modamānā abhikkāmuṃ, ",
  "dn20:15.14": "bhikkhūnaṃ samitiṃ vanaṃ. ",
  "dn20:16.1": "Samānā mahāsamanā, ",
  "dn20:16.2": "mānusā mānusuttamā; ",
  "dn20:16.3": "Khiḍḍāpadosikā āguṃ, ",
  "dn20:16.4": "āguṃ manopadosikā. ",
  "dn20:16.5": "Athāguṃ harayo devā, ",
  "dn20:16.6": "ye ca lohitavāsino; ",
  "dn20:16.7": "Pāragā mahāpāragā, ",
  "dn20:16.8": "āguṃ devā yasassino; ",
  "dn20:16.9": "Dasete dasadhā kāyā, ",
  "dn20:16.10": "sabbe nānattavaṇṇino. ",
  "dn20:16.11": "Iddhimanto jutimanto, ",
  "dn20:16.12": "vaṇṇavanto yasassino; ",
  "dn20:16.13": "Modamānā abhikkāmuṃ, ",
  "dn20:16.14": "bhikkhūnaṃ samitiṃ vanaṃ. ",
  "dn20:17.1": "Sukkā karambhā aruṇā, ",
  "dn20:17.2": "āguṃ veghanasā saha; ",
  "dn20:17.3": "Odātagayhā pāmokkhā, ",
  "dn20:17.4": "āguṃ devā vicakkhaṇā. ",
  "dn20:17.5": "Sadāmattā hāragajā, ",
  "dn20:17.6": "missakā ca yasassino; ",
  "dn20:17.7": "Thanayaṃ āga pajjunno, ",
  "dn20:17.8": "yo disā abhivassati. ",
  "dn20:17.9": "Dasete dasadhā kāyā, ",
  "dn20:17.10": "sabbe nānattavaṇṇino; ",
  "dn20:17.11": "Iddhimanto jutimanto, ",
  "dn20:17.12": "vaṇṇavanto yasassino; ",
  "dn20:17.13": "Modamānā abhikkāmuṃ, ",
  "dn20:17.14": "bhikkhūnaṃ samitiṃ vanaṃ. ",
  "dn20:18.1": "Khemiyā tusitā yāmā, ",
  "dn20:18.2": "kaṭṭhakā ca yasassino; ",
  "dn20:18.3": "Lambītakā lāmaseṭṭhā, ",
  "dn20:18.4": "jotināmā ca āsavā; ",
  "dn20:18.5": "Nimmānaratino āguṃ, ",
  "dn20:18.6": "athāguṃ paranimmitā. ",
  "dn20:18.7": "Dasete dasadhā kāyā, ",
  "dn20:18.8": "sabbe nānattavaṇṇino; ",
  "dn20:18.9": "Iddhimanto jutimanto, ",
  "dn20:18.10": "vaṇṇavanto yasassino; ",
  "dn20:18.11": "Modamānā abhikkāmuṃ, ",
  "dn20:18.12": "bhikkhūnaṃ samitiṃ vanaṃ. ",
  "dn20:19.1": "Saṭṭhete devanikāyā, ",
  "dn20:19.2": "sabbe nānattavaṇṇino; ",
  "dn20:19.3": "Nāmanvayena āgacchuṃ, ",
  "dn20:19.4": "ye caññe sadisā saha. ",
  "dn20:19.5": "‘Pavuṭṭhajātimakhilaṃ, ",
  "dn20:19.6": "oghatiṇṇamanāsavaṃ; ",
  "dn20:19.7": "Dakkhemoghataraṃ nāgaṃ, ",
  "dn20:19.8": "candaṃva asitātigaṃ’. ",
  "dn20:20.1": "Subrahmā paramatto ca, ",
  "dn20:20.2": "puttā iddhimato saha; ",
  "dn20:20.3": "Sanaṅkumāro tisso ca, ",
  "dn20:20.4": "sopāga samitiṃ vanaṃ. ",
  "dn20:20.5": "Sahassaṃ brahmalokānaṃ, ",
  "dn20:20.6": "mahābrahmābhitiṭṭhati; ",
  "dn20:20.7": "Upapanno jutimanto, ",
  "dn20:20.8": "bhismākāyo yasassiso. ",
  "dn20:20.9": "Dasettha issarā āguṃ, ",
  "dn20:20.10": "paccekavasavattino; ",
  "dn20:20.11": "Tesañca majjhato āga, ",
  "dn20:20.12": "hārito parivārito. ",
  "dn20:21.1": "Te ca sabbe abhikkante, ",
  "dn20:21.2": "sainde deve sabrahmake; ",
  "dn20:21.3": "Mārasenā abhikkāmi, ",
  "dn20:21.4": "passa kaṇhassa mandiyaṃ. ",
  "dn20:21.5": "‘Etha gaṇhatha bandhatha, ",
  "dn20:21.6": "rāgena baddhamatthu vo; ",
  "dn20:21.7": "Samantā parivāretha, ",
  "dn20:21.8": "mā vo muñcittha koci naṃ’. ",
  "dn20:21.9": "Iti tattha mahāseno, ",
  "dn20:21.10": "kaṇho senaṃ apesayi; ",
  "dn20:21.11": "Pāṇinā talamāhacca, ",
  "dn20:21.12": "saraṃ katvāna bheravaṃ. ",
  "dn20:21.13": "Yathā pāvussako megho, ",
  "dn20:21.14": "thanayanto savijjuko; ",
  "dn20:21.15": "Tadā so paccudāvatti, ",
  "dn20:21.16": "saṅkuddho asayaṃvase. ",
  "dn20:22.1": "Tañca sabbaṃ abhiññāya, ",
  "dn20:22.2": "vavatthitvāna cakkhumā; ",
  "dn20:22.3": "Tato āmantayī satthā, ",
  "dn20:22.4": "sāvake sāsane rate. ",
  "dn20:22.5": "‘Mārasenā abhikkantā, ",
  "dn20:22.6": "te vijānātha bhikkhavo’; ",
  "dn20:22.7": "Te ca ātappamakaruṃ, ",
  "dn20:22.8": "sutvā buddhassa sāsanaṃ; ",
  "dn20:22.9": "Vītarāgehi pakkāmuṃ, ",
  "dn20:22.10": "nesaṃ lomāpi iñjayuṃ. ",
  "dn20:22.11": "‘Sabbe vijitasaṅgāmā, ",
  "dn20:22.12": "bhayātītā yasassino; ",
  "dn20:22.13": "Modanti saha bhūtehi, ",
  "dn20:22.14": "sāvakā te janesutā’”ti. ",
  "dn20:22.15": "Mahāsamayasuttaṃ niṭṭhitaṃ sattamaṃ. "
}