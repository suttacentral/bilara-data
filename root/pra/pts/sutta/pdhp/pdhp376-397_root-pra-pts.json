{
    "pdhp376:0.0": "Patna Dharmapada",
    "pdhp376:0.1": "21. Sahasra",
    "pdhp376:1": "sahasram api ce vācā anatthapadasāhitā ।",
    "pdhp376:2": "ekaṁ atthapadaṁ śreyo yaṁ śottā upaśāṁmati ।।",
    "pdhp377:1": "yo ca gāthāśataṁ bhāṣe anatthapadasāhitaṁ ।",
    "pdhp377:2": "ekaṁ dhamapadaṁ śreyo yaṁ śottā upaśāṁmati ।।",
    "pdhp378:1": "yo sahasraṁ sahasrāṇāṁ saṁggrāme mānuṣe jine ।",
    "pdhp378:2": "ekaṁ ca paṁñam āttānaṁ sa ve saṁggrāmamuttamo ।।",
    "pdhp379:1": "māse māse sahasreṇa yo yajeya śataṁ samā ।",
    "pdhp379:2": "ekañ ca bhāvitāttānaṁ muhuttam api pūjaye ।",
    "pdhp379:3": "sā eva pūjanā śreyo yac cha vaśśaśataṁ hutaṁ ।।",
    "pdhp380:1": "yo ca vaśśaśataṁ jantū aggiṁ paricare vane ।",
    "pdhp380:2": "ekañ ca bhāvitāttānaṁ muhuttam api pūjaye ।",
    "pdhp380:3": "sā eva pūjanā śreyo yac cha vaśśaśataṁ hutaṁ ।।",
    "pdhp381:1": "yaṁ kiñci yaṣṭaṁ va hutaṁ va loke saṁvatsaraṁ yajate puṁñapekhī ।",
    "pdhp381:2": "sabbaṁ pi taṁ na catubbhāgam eti abhivādanā ujjugatesu śreyo ।।",
    "pdhp382:1": "māse māse sahasreṇa yo yajeya śataṁ samā ।",
    "pdhp382:2": "na taṁ buddhe prasādassa kalām agghati ṣoḍaśiṁ ।।",
    "pdhp383:1": "māse māse sahasreṇa yo yajeya śataṁ samā ।",
    "pdhp383:2": "na taṁ dhamme prasādassa kalām agghati ṣoḍaśiṁ ।।",
    "pdhp384:1": "māse māse sahasreṇa yo yajeya śataṁ samā ।",
    "pdhp384:2": "na taṁ saṁghe prasādassa kalām agghati ṣoḍaśiṁ ।।",
    "pdhp385:1": "māse māse sahasreṇa yo yajeya śataṁ samā ।",
    "pdhp385:2": "na taṁ sākhātadhaṁmāṇāṁ kalām agghati ṣoḍaśiṁ ।।",
    "pdhp386:1": "māse māse kuśāggreṇa bālo bhuñjeya bhojanaṁ ।",
    "pdhp386:2": "na taṁ buddhe prasādassa kalām agghati ṣoḍaśiṁ ।।",
    "pdhp387:1": "māse māse kuśāggreṇa bālo bhuñjeya bhojanaṁ ।",
    "pdhp387:2": "na taṁ dhamme prasādassa kalām agghati ṣoḍaśiṁ ।।",
    "pdhp388:1": "māse māse kuśāggreṇa bālo bhuñjeya bhojanaṁ ।",
    "pdhp388:2": "na taṁ saṁghe prasādassa kalām agghati ṣoḍaśiṁ ।।",
    "pdhp389:1": "māse māse kuśāggreṇa bālo bhuñjeya bhojanaṁ ।",
    "pdhp389:2": "na taṁ sākkhātadhaṁmāṇāṁ kalām agghati ṣoḍaśiṁ ।।",
    "pdhp390:1": "yo ca vaśśaśataṁ jīve duśśīlo asamāhito ।",
    "pdhp390:2": "ekāhaṁ jīvitaṁ śreyo śīlavantassa jhāyato ।।",
    "pdhp391:1": "yo ca vaśśaśataṁ jīve dupraṁño asamāhito ।",
    "pdhp391:2": "ekāhaṁ jīvitaṁ śreyo praṁñavantassa jhāyato ।।",
    "pdhp392:1": "yo ca vaśśaśataṁ jīve kusīdo hīnavīriyo ।",
    "pdhp392:2": "ekāhaṁ jīvitaṁ śreyo vīryyam ārabhato dṛḍaṁ ।।",
    "pdhp393:1": "yo ca vaśśaśataṁ jīve apaśśaṁ udayavyayaṁ ।",
    "pdhp393:2": "ekāhaṁ jīvitaṁ śreyo paśśato udayavyayaṁ ।।",
    "pdhp394:1": "yo ca vaśśaśataṁ jīve apaśśaṁ dhammam uttamaṁ ।",
    "pdhp394:2": "ekā ’haṁ jīvitaṁ śreyo paśśato dhammam uttamaṁ ।।",
    "pdhp395:1": "yo ca vaśśasataṁ jīve apaśśaṁ amataṁ padaṁ ।",
    "pdhp395:2": "ekā ’haṁ jīvitaṁ śreyo paśśato amataṁ padaṁ ।।",
    "pdhp396:1": "yo ca vaśśasataṁ jīve saddhaṁme apratiṣṭhito ।",
    "pdhp396:2": "ekā ’haṁ jīvitaṁ śreyo sadhaṁmam iha vijānato ।।",
    "pdhp397:1": "yo ca vaśśasataṁ jīve aprāpya āsavakkhayaṁ ।",
    "pdhp397:2": "ekā ’haṁ jīvitaṁ śreyo prāpyato āsavakkhayaṁ ।।",
    "pdhp397:3": "Sahasravarggaḥ"
}